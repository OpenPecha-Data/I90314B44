/ /dpal gsang ba 'dus pa'i dam pa'i chos byung ba'i tshul legs par bshad pa gsang 'dus chos kun gsal ba'i nyin byed ces bya ba bzhugs//

rgya gar skad du/ gu Na ratna a ti sha ya pa ri gra ha shrI wAM sanggu ru bhaTTa rA ga bodhi tsitta badzra swa mI tri kA la dznyAHpra pA da mahA kaHsarbba ye na maH bod skad
du/ yon tan rin chen phul du byung ba yongs 'dzin dpal ldan bla ma dam pa rje btsun byang chub kyi sems rdo rje chos kyi rje dus gsum mkhyen pa bka' drin chen po can rnams
la phyag 'tshal lo/ /thog mtha' med pa'i byang chub sems kyi dngos/ /dngos kun khyab bdag rang rig rdo rje sems/ /sems dpa' snyems ma'i bdag po 'khor lo'i mgon/ /mgon
po mnyam med gdod ma'i bla ma rgyal/ /'dod khro rmongs pas gdung ba'i 'gro rnams la/ /de nyid ma spangs byang chub bsgrub pa'i thabs/ /rnam snang bshes gnyen dpal ldan 'dus
pa yi/ /rgyud chen

gsungs pa'i ston pa phyag gi gnas/ /rab brjid yid 'ong srung 'khor gzhal yas nang / /sna tshogs dbang po'i gzhu yi mdangs 'od can/ /mchog dang thun mong dngos grub stsol mdzad
pa'i/ /'dus pa'i dkyil 'khor lha tshogs rnams la 'dud/ /gang gi zab dang rgya che'i chos tshul rnams/ /'phags pa'i yul dang ljongs 'dir 'phel mdzad pa'i/ /'jam dpal bshes
gnyen klu sgrub jo bo rje/ /'gos lo la sogs skyes chen mchog rnams bsngags/ /kha ba ri pa'i skye dgu'i bsod nams zhing / /rdo rje 'chang dbang gzhan ngor mi yi zol/
/sa skya'i bla chen kun dga' snying po'i zhabs/ /yab sras brgyud par bcas la phyag bgyi'o/ /'dus pa'i smin byed bdud rtsi gsar ba'i sgo/ /dang por 'byed mdzad kha che'i sdom
brtson che/ /de sras 'jam mgon kun dga' rgyal mtshan te/ /'gran

bral lo paN bka' drin bsam bzhin dad/ /lha mi'i ston pa zas gtsang sras po yi/ /lung bstan bdud rtsi brnyes pa'i e waM pa/ /slob mar bcas sogs dpal ldan 'dus pa yi/ /bstan
'dzin rim par byon rnams bsngags par 'os/ /'gro la bde skyid 'byung gnas dpal sa skya'i/ /sde dang bstan pa gdung brgyud bcas pa'i rgyun/ /spel mdzad rgyal ba'i bstan la
rgyal ba ltar/ /rab grags sngags 'chang ngag gi dbang por 'dud/ /dam pa gang gi rgyal tshab thugs kyi sras/ /bsod nams mthar son grub pa'i dbang po dang / /ci mdzad bstan
dang 'gro ba'i don 'gyur ba'i/ /grags pa'i mtshan can zhabs zung spyi bos mchod/ /dkyil 'khor gtso bo mi bskyod rdo rje yis/ /gdul bya'i snang ngor gsum ldan rdo rje 'dzin/
/bka' drin mnyam med mus chen rdo rje 'chang / /rje btsun byang chub sems kyi rdo rjer 'dud/ /mkhyen rab ngag dbang lha dang dbyer med cing / /chos kyi grags pa 'dzin
ma'i khyon las brgal/ /mkhas pa'i rje sogs 'dus pa'i chos tshul gyi/ /bka' drin nos pa'i yongs 'dzin mchog rnams bsngags/ /dpal ldan gsang gsum 'dus pa'i chos skor rnams/
/'phags pa'i yul dang bod 'dir dar ba'i tshul/ /legs bshad gsang 'dus chos kun gsal ba yi/ /nyin mor byed 'di lhag bsam dag pas spel/ /ces mchod par brjod cing bshad par
dam bca' ba sngon du btang nas/ 'dir ye shes rdo rje kun las btus las/ ka kha ga gha nga / tsa tsha dza dznya nya/ Ta Tha Da dha Na/ ta tha da dha na/ pa pha ba bha ma/
ya ra la wa sha Sha sa ha/ 'di dag gi ming gi yi ge mtha' ma rnams so/ /zhes

gsungs pa ltar dbyangs gsal gyi yi ge re re'i mtha' can gyi mtshan dang ldan pa'i rgyud sde du ma zhig gsungs pa'i nang nas thams cad kyi rtsa ba lta bur gyur pa yi ge sa mA
dzaH'dus pa'i bdag nyid/ dpal gsang ba 'dus pa zhes bya ba'i dam pa'i chos byung ba'i tshul legs par bshad pa gsang 'dus chos kun gsal ba'i nyin byed ces bya ba 'di 'chad
pa la/ de yang spyir ston pa yang dag pa rdzogs pa'i sangs rgyas thabs mkhas la thugs rje chen po dang ldan pa de nyid kyis gdul bya so so'i bsam pa dang 'tshams par chos
kyi sgo bsam gyis mi khyab pa zhig gsungs pa thams cad bsdu na/ dman pa nyan thos kyi theg pa dang / rgya che ba pha rol tu phyin pa'i theg pa dang / zab pa gsang sngags
rdo rje theg pa dang gsum du 'du bar/ slob dpon ArYa de was spyod bsdus sgron me dang / slob dpon shAnti pas theg gsum rnam gzhag slob dpon dran pa'i ye shes grags kyi
bka' mtha' dag bsdus te bshad pa zhes pa'i bstan bcos dang / slob dpon tri pi ta ka mas tshul gsum sgron me rnams las bshad la/ de dag gi nang nas gsang sngags rdo rje
theg pa ni gdul bya chags can rjes su gzung ba'i phyir gsungs pa yin te/ skye bo 'dod chags can don du/ /zhes gsungs pas so/ /de ltar gsungs pa'i gsang sngags rdo rje theg
pa la dbye na du yod ce na/ rdo rje gur las/ dman pa rnams la bya ba'i rgyud/ /bya min rnal 'byor de ltag la/ /sems ni mchog la rnal 'byor mchog /rnal 'byor bla med de
ltag la/ /zhes bya spyod rnal 'byor rnal 'byor med dang bzhi

yod par gsungs shing / de dag gi nang nas kyang rnal 'byor bla med nyid gtso bo yin la/ de la yang pha rgyud ma rgyud gnyis su gsungs pa yin te/ skyes pa rnams ni rjes gzung
phyir/ /rnal 'byor pha yi rgyud ces bshad/ /bud med rnams ni rjes bzung phyir/ /rnal 'byor ma yi rgyud bshad do/ /zhes gsungs pas so/ /'o na khyad par gang gis pha rgyud
dang ma rgyud du 'jog pa yin snyam na/ 'di la bla ma gong ma 'ga' zhig gis skyes pa 'dul ba'i don du gsungs pa dang / phos zhus pa de pha rgyud/ bud med 'dul ba'i don du
gsungs pa dang / mos zhus pa de ma rgyud yin gsungs pa dang / yang kha cig dur khrod yod med dang / rdzogs rim la rlung ston pa dang / 'od gsal dang zung 'jug ston pa de
pha rgyud/ rtsa thig dang dga' ba bzhi ston pa de ma rgyud yin zhes gsungs pa sogs mang du yod kyang / de dag gis ni phyogs re tsam mtshon nus kyi/ khyad par 'byed byed
kyi gtso bo ni ma yin no/ /'o na ci zhe na grub chen nag po pas/ bskyed dang rdzogs 'byung dbye ba yis/ /rnal 'byor pha dang rnal 'byor ma/ /bskyed pa rnal 'byor pha zhes
bya/ /rdzogs pa rnal 'byor ma zhes grags/ /zhes gsungs pas na bskyed rim rgyas par dngos su ston cing rdzogs rim shugs la ston pa de pha rgyud dang / rdzogs rim rgyas pa
dngos su ston cing bskyed rim zhar byung lta bur ston pa de ma rgyud du 'jog pa yin no/ /des na pha rgyud 'di ma rgyud las khyad par du 'phags pa yin te/ ma rgyud pa'i
gdul bya ni dbang po rtul po dbang dus kyi nyams myong gi rgyun de nyid goms par byed pa tsam yin la/ pha rgyud pa'i

gdul bya de lam zab pa dang rgya che ba la mos shing / ma rgyud pa'i lam gyi gtso bo gtum mo'i rnal 'byor ni/ pha rgyud pa'i ngag dben rdor bzlas kyi skabs su tshang zhing
/ phyag rgya la brten pa dbang gsum pa'i lam dga' ba bzhi'i ye shes 'dren par byed pa ni/ pha rgyud pa'i sems dben las kyi phyag rgya la bsten pa dang / chags lam du mtshungs
pas sems dben kyi skabs su dga' ba bzhi'i ye shes tshangs shing / de'i steng du yang sgyu lus 'od gsal zung 'jug sogs pha rgyud la lhag por yod pa'i phyir ro zhes rje
'gos lo tsA bas bshad pa yin no/ /de ltar bla med kyi rgyud thams cad bsdu na ni pha rgyud dang ma rgyud gnyis su 'du ba dang / gnyis po der yod mod kyang / rgyud kyi dgongs
pa mthar thug nges don du ni/ bla med kyi rgyud thams cad thabs shes gnyis su med pa'i rgyud yin te/ dges rdor gyi rgyud rgyas pa 'bum phrag lnga pa'i lung rdo rje
snying 'grel du drangs pa las/ gang du thabs ni kun spyod cing / /shes rab gnas par gyur pa ni/ /kun rdzob rnal 'byor pha rgyud du/ /gang yin de ni nga yis bshad/ /gang du
shes rab kun spyod cing / /thabs ni gnas par gyur pa ni/ /kun rdzob rnal 'byor ma rgyud du/ /gang yin de ni nga yis bshad/ /kyai rdor gyi ni phyogs gcig min/ /don gyi 'dus
pa la sogs pa/ /shes rab thabs kyi bdag nyid do/ /zhes dang / dur khrod 'grel pa ye shes le'ur yang / rnal 'byor ma dang rnal 'byor gyi rgyud ces pas te/ kun rdzob kyi
gang du rnal 'byor ma rnams yang dag par rgyu zhing thabs mi g.yo ba de ni rnal 'byor ma'i rgyud

do/ /gang du thabs yang dag par rgyu zhing shes rab mi g.yo ba de ni thabs kyi rgyud do/ /rang gi ngo bo ni thams cad shes rab dang thabs kyi bdag nyid/ gzhan rnams rnal 'byor
gyi rgyud 'di nyid de/ zhes gsungs pas so/ /lung de gnyis kyis ni gong du smos pa'i pha rgyud dang ma rgyud kyi khyad par 'byed byed kyang gsal bar bstan no/ /nges don
du bla med thams cad thabs shes gnyis med yin zhes pa'i don yang rgyud kyi dgongs pa mthar thug bskyed rdzogs zung 'jug tu gnas zhes pa'i don yin te/ dper na bcom ldan
'das kyis gdul bya so so'i ngor chos sna tshogs pa zhig gsungs pa thams cad nges don du de bzhin nyid la gzhol zhing 'bab par bshad pa dang mtshungs pa yin pas so/ /nges
don du thabs shes gnyis med yin kyang / kun rdzob drang don du pha rgyud ma rgyud gnyis su gsungs pa'i pha'i rgyud la/ zla bzang thig le'i rgyud las/ 'dod chags zhe sdang
gti mug gis/ /rgyud kyang rnam pa gsum du 'gyur/ /zhes gsungs pa ltar/ gdul bya 'dod chags can rjes su gzung ba'i phyir gtso bor gsungs pa gsang ba 'dus pa'i skor/ gdul
bya zhe sdang can 'dul ba'i phyir du gtso bor bstan pa gshin rje gshed kyi skor/ gdul bya gti mug can 'dul ba'i phyir du gtso bor bstan pa rnam snang sgyu 'phrul drwa ba'i
skor dang gsum du yod pa las/ gshin rje gshed kyi skor rnams shes par 'dod na kho bo'i gshin rje gshed skor gyi chos 'byung 'jam dpal chos kun gsal ba'i nyin byed ces bya
ba logs na yod pas der blta'o/ /sgyu 'phrul drwa ba la/ rnam snang sgyu 'phrul drwa ba/ 'jam dpal sgyu 'phrul

drwa ba/ rdo rje sems dpa'i sgyu 'phrul drwa ba dang gsum las/ dang po la slob dpon kun dga' snying po dang / rab zhi bshes gnyen/ smr-irti rnams kyis 'grel pa re mdzad de
yo gar bkral/ dpal dus kyi 'khor lo'i dpal ldan 'bras spungs kyi dbang bskur bcu gnyis bya ba'i nang du rnam snang sgyu drwa'i dbang zhig byung bar bshad kyang deng sang
chad nas de'i bka' mi bzhugs/ phyis su rje rdo rje 'chang kun dga' bzang po'i gong tsam du 'di'i dbang bla ma kha cig gis mdzad par grags kyang 'thad ldan min par bshad la/
gang ltar kyang rnam snang sgyu drwa 'di slob dpon chen po a bha ya ka ras rdo rje phreng bar rnal 'byor bla med du bshad pa ltar 'di bla med pha rgyud kyi khongs su bsdu
dgos so/ /'jam dpal sgyu 'phrul drwa ba ni khri drug stong pa'i dum bu mtshan yang dag par brjod pa ste/ 'di la yang yo gar bkral ba dang / bla med du bkral ba la sogs
bshad srol drug tsam zhig yod de/ sdom gsum rab dbye las/ mtshan brjod bshad pa lugs drug dang / /zhes gsungs pas so/ /rdo rje sems dpa'i sgyu 'phrul dra ba ni/ rtsa ba'i
rgyud gsang ba'i snying po sogs te/ 'di 'ga' zhig gis rma rin chen mchog gis brtsams pas rgyud min gsungs kyang / gsang ba'i snying po ni rgyud rnam dag yin te/ rje btsun
rin po che grags pa rgyal mtshan gyis/ gsang ba'i snying po/ sgyu 'phrul brgyad cu pa/ lha mo sgyu 'phrul/ thabs kyi zhags pa rnams rgyud rnam par dag pa 'dra/ lhag ma
legs par brtags la gyis/ zhes gsungs pas 'khrul pa med do/ /spyir rnying ma pa

rnams kyis brtsams pa'i rgyud 'dra min sna tshogs pa zhig yod par rje ngor chen rdo rje 'chang gi gsung rgyun las 'byung zhing yongs su grags na yang / bstan pa snga dar gyi
skabs su mkhas pa rnams kyi kha skad la/ sku'i rgyud sangs rgyas mnyam sbyor/ gsung gi rgyud zla bzang thig le/ thugs kyi rgyud gsang ba 'dus pa/ yon tan gyi rgyud rdo
rje bdud rtsi/ 'phrin las kyi rgyud karma ma la/ kha skong gi rgyud rnam snang sgyu drwa/ zhes 'byung ba de dag gsar rnying gnyis ka la rtsod pa med par grags pa'i rgyud
yin par bshad do/ /de ltar pha rgyud la sde gsum du gsungs pa'i 'dod chags can 'dul ba gsang ba 'dus pa 'di ji ltar byon pa'i tshul 'chad pa la spyi don rnam pa gsum ste/
'dus pa'i rgyud ston pas ji ltar gsungs pa'i tshul/ 'dus pa la rgya bod du bshad srol ji ltar byung ba'i tshul/ 'dus pa'i bla ma brgyud pa'i rnam thar bstan pa'i sgo nas
rgya bod du ji ltar dar ba'i tshul bshad pa'o/ /dang po ni/ 'o na gsang sngags 'dus pa 'di ston pas gnas gang du gsungs/ tshul ji ltar du gsungs/ de ltar gsungs pa'i rgyud
de la du yod ce na/ grub chen kun dga' snying pos yo ga'i 'grel pa dang / gsang 'dus yo gar bkral ba'i 'grel pa las/ khyab 'jug la sogs pa'i rgyud la dga' zhing yul yongs
su mi spong ba'i 'dod chags can rnams rjes su gzung ba'i phyir gzhan 'phrul dbang byed kyi gnas su gsang ba 'dus pa'i rgyud gsungs pa yin par bshad de/ ji skad du/ 'di
ni rgyud phyi ma yin pas nges par gsang ba 'dus pa las shes par bya ste/ de las 'di nyid gsungs

pa ni/ de nas de bzhin gshegs pa mi bskyod pas de bzhin gshegs pa thams cad kyi btsun mo'i bha ga la dam tshig chen po'i dkyil 'khor gru bzhir byin gyis brlabs pa ni zhes bya
ba la sogs pa'o/ /gzhal yas khang gi khyad par 'di yang nam mkha'i khams thams cad pa gzhan 'phrul dbang byed na dbang bsgyur gyi lha rnams kyi gnas na yod pa yin par
shes pa bya ste/ 'dod chags can la sogs pa'i sems can rnams rjes su gzung ba'i phyir ston par mdzad pa yin pa'i phyir ro/ /zhes gsungs pas so/ /yang slob dpon a laM ka sha
ste rgyan gyi rol pas/ ston pas dga' ldan gyi gnas su rang gi sku 'byung ba bzhi las gzhal yas khang sprul/ phung khams skye mched las dkyil 'khor gyi lha tshogs sprul
ste/ de nas gsang ba 'dus pa'i rgyud gsungs par bzhed de/ slob dpon de nyid kyis mdzad pa'i rdo rje phreng ba'i 'grel pa las/ de nas bcom ldan 'das shAkya seng ges sngon
bcom ldan 'das rnams kyis ston pa'i man ngag gis dbang po rnon po nyid kyi phyir mngon du mdzad nas nam phyed na bdud bcom ste tho rangs kyi dus su mngon par rdzogs pa sangs
rgyas par mdzad nas dga' ldan gyi gnas su gshegs te/ rang gi sku'i 'byung ba chen po la sogs pa rnams las rin po che sna bdun las byas pa'i gzhal yas khang spros so/
/nyid kyi phung po rnams las de bzhin gshegs pa lnga dang / sa la sogs pa'i khams rnams las spyan ma la sogs pa'i lhan cig spyod ma bzhi dang / mig la sogs pa drug dang yan
lag gi

tshogs thams cad dang / rus pa dang bcas pa thams cad las ji ltar srid par gzugs rdo rje ma la sogs pa lnga/ byang chub sems dpa' brgyad dang bcas pa dang / rang gi sku'i yan
lag dang nye ba'i yan lag dang bcas pa rnams las khro bo bcu spros par gyur to/ /de'i rjes su de gtso bor gyur pa'i dkyil 'khor gyi 'khor lo nam mkha'i ngos khyab pa'i
bcom ldan 'das la gsol ba btab nas/ 'dod chags can gyi 'dod chags spangs pa'i don du chags pa dang bral ba'i dbye bas rigs rnam pa bzhi nye bar bstan te/ gsang ba 'dus pa'i
rgyud chen po stong phrag nyi shu rtsa lnga pa bstan par gyur to zhes rgyud rgyas pa gsungs tshul dang / yang de'i rjes su slar yang tshe dang lta ba dang nyon mongs
pa dang / bskal ba dang sems can gyi snyigs mas sems can gyi khams la gzigs te/ dkyil 'khor ba de rnams la gsol ba btab pas nyung ngu'i rgyud kyi rgyal po dpal gsang ba 'dus
pa zhes bya ba gzhung gi tshad brgya phrag bco brgyad pa le'u bco brgyad kyi bdag nyid can bstan par gyur to zhes rtsa rgyud bsdus pa gsungs tshul gsal bar bshad pas
so/ /de ltar bzhed pa mi 'dra ba mang na yang / 'dir rje btsun sa skya pa rnams kyi bzhed pas spyir gsang sngags la ston pa 'di'i bzlas te ma gsungs pa dang gsungs pa gnyis
su mdzad nas/ dang po ni/ 'khor lo bde mchog gi rtsa rgyud rgyas pa nam mkha' dang mnyam pa dang / dges rdor gyi rgyud 'bum phrag lnga pa dang / 'di'i rgyud 'bum phrag
gsum pa sogs rtsa rgyud chen po rnams te/ 'di dag bzlas te ma

gsungs ba'i rgyu mtshan yang / ston pa 'di bskal pa dpag tu med pa'i sngon rol nas sangs rgyas nas theg pa gsum gyi chos kyi 'khor lo bskor ba'i tshe/ bde kye gsang gsum gyi
rgyud rgyas pa rnams gdul bya blo mchog tu gyur pa rnams la gsungs shing / de dus kyi gdul bya skal ldan rnams kyis rgyud rgyas pa rnams kyi brjod don zab cing rgya che
ba thugs nyams su bzhes/ de nas snyigs ma'i sems can rnams tshe thung zhing longs spyod dman pas rtsa rgyud chen po rnams la thos pa dang bsam pa kho nas 'da' ba las bsgom
pa'i ro mi myong bar gzigs nas rgyud rgyas pa rnams mi snang bar byin gyis brlabs nas bzlas te ma gsungs pa yin la/ des na bzlas te gsungs pa ni/ rgyud rgyas pa de dag
dang don 'dra ba'i bsdus pa'i rgyud rnams yin no/ /'dir gsang ba 'dus pa'i rgyud ji ltar gsungs pa'i tshul yang / sngon bcom ldan 'das bzhugs pa'i dus su nub phyogs u rgyan
gyi yul na rgyal po indra bhu ti zhes bya bas/ nyan thos kyi dge 'dun rnams chos gos kyis gshog pa byas snga dro shar nas nub phyogs la 'phur 'gro/ dgong mo nub phyogs
nas shar la nam mkhar 'phur nas 'gro ba gzigs nas nang blon sogs la dris pas/ ma shes par/ grong khyer gyi mi rnams la ci yin dris pas/ grong khyer ba dag na re/ 'di nas
shar phyogs na grong khyer mnyan yod ces bya bar rgyal po zas gtsang ma'i sras don thams cad grub pa sangs rgyas pa'i mtshan shAkya thub pa zhes bya ba gdul bya rnams la
chos kyi 'khor lo skor

bzhin par bzhugs pa de'i nyan thos yin zhus pas/ rgyal po chos kyi bag chags sad de sangs rgyas zhes pa'i mtshan thos ma thag lus kyi ba spu g.yo zhing ston pa la dad pa bla
na med pa 'khrungs/ de'i rkyen gyis ston pa 'khor bcas mnyan yod na bzhugs pa mngon sum su mthong ste/ sang gi nyin bdag gi 'dir gdugs tshod la gshegs su gsol zhes zhus
pas/ nangs par bcom ldan 'das 'khor bcas rdzu 'phrul gyis byon pa la mchod pa dang bsnyen bkur gyis mnyes par byas nas/ bdag cis kyang thams cad mkhyen pa'i go 'phang la
'god par zhu zhus pas/ bcom ldan 'das kyis khyim nas khyim med par rab tu byung la bslab pa gsum la slobs shig ces bka' stsal/ rgyal pos bdag cag gis 'dod yon spong mi nus
pas 'dod yon la longs spyod bzhin du 'tshang rgya ba'i thabs zhu 'tshal zhes zhus pas/ ston pa 'dis sprul sku dbu sdum zhabs rjen gyi snang ba bsdus te/ dpal gsang ba
'dus pa'i dkyil 'khor sprul nas rgyal chen indra bhi ti la sogs te nyan pa'i skal ba dang ldan pa rnams la 'dis dbang bskur bas/ rgyal pos dbang dus nyid du grub pa chen
po thob bo/ /'o na rgyal po 'di'i phyis spros bcas kyi spyod pa mdzad pa ma yin nam/ dbang dus su 'bras bu mngon du mdzad na phyis su spyod pa mdzad pa'i dgos pa ci zhe na/
phyis spros bcas kyi spyod pa mdzad pa skad ni rang rgyud kyi rtogs pa yar ldan du bya ba'i phyir ma yin gyis/ 'khor rnams grol bar bya ba'i phyir bstan pa yin no/ /de
nas ston pas rgyal po la gsang ba 'dus pa'i rtsa ba

dang bshad pa'i rgyud rnams gsungs/ phyag na rdo rje la gtad/ der rgyal pos rgyud rnams gser gyi shog bu la baiDUrYa'i zhun mas bris te/ de dag bzhugs pa'i khang bu yang byas
so/ /de nas rgyal po'i 'khor yul khams de na gnas pa'i mi thams cad dang / bya rog tshun chad kyang gtor zan zos pas grub pa thob ste/ rim gyis yul khams de stongs nas
mtsho chen po gcig tu gyur/ mtsho de la klu mang po gnas shing mtsho 'gram du rim pas grong yang chags/ de nas slar yang phyag na rdo rjes mtshor gnas pa'i klu rnams la
dbang bskur/ rgyud bshad/ lam bstan pas klu las byung ba'i dpa' bo dang rnal 'byor ma mang du byung ngo / /de nas mtsho de skam pas sngar rgyal pos bzhengs pa'i dpe khang
de chus ma nyams par byung bas/ he ru ka rang byung gi gandho la zhes ming du btags/ de nyid deng sang yang bar snang la bzhugs shing skal ldan 'ga' res mthong ba yin par
bshad do/ /de ltar du gsungs pa'i gsang ba 'dus pa'i rgyud la rtsa ba'i rgyud dang / bshad pa'i rgyud gnyis las/ dang po ni rtsa rgyud le'u bco brgyad pa 'di nyid de/ 'di'i
yang le'u bcu bdun pa yan chad rtsa rgyud dang / le'u phyi ma'am rgyud phyi ma 'di ye shes zhabs lugs pas bshad rgyud du mdzad nas/ gsang ba 'dus pa'i bshad rgyud la
rgyud phyi ma dang / rdo rje snying po rgyan gyi rgyud sde gnyis su nges par bzhed/ 'phags lugs la gsang ba 'dus pa'i bshad rgyud bzhir yod de/ ye shes rdo rje kun las btus
pa'i rgyud/ /dgongs pa lung ston/

lha mo bzhis zhus/ rdo rje phreng ba rnams so/ /de ltar na 'phags lugs la rtsa rgyud le'u bcu bdun pa dang / ye shes rdo rje kun las btus/ dgongs pa lung ston/ lha mo bzhis
zhus/ rdo rje phreng ba ste rtsa bshad kyi rgyud lnga po 'di ni med du mi rung gi rgyud yin te/ rgyud lnga po de dag gang rung zhig ma tshang na yang 'chad thabs kyi man
ngag mtha' drug dang / tshul bzhi'i 'chad tshul sogs dang / bskyed rdzogs kyi nyams len rnams la tshang bar mi thon pa'i phyir/ de yang ye shes rdo rje kun las btus pa dang
/ dgongs pa lung ston gnyis ni gsang 'dus kyi thun mong ma yin pa'i bshad rgyud yin la/ lha mo bzhis zhus dang / rdo rje 'phreng ba gnyis ni rgyud sde gzhan dang thun
mong ba'i bshad rgyud yin te/ dang po ye shes rdo rje kun las btus kyis mtha' drug dang tshul bzhi sogs rtsa rgyud kyi don gyi cha ston/ dgongs pa lung ston gyis tshig gi
cha gtso bor ston/ rdo rje 'phreng bas bde mchog dril bu pa'i lus dkyil dang / yul nyi shu rtsa bzhi'i rtsa khams sogs bshad pas bde mchog dang thun mong ba/ lha mo bzhis
zhus ni sambu Ti dang thun mong ba yin pas ma rgyud spyi'i bshad rgyud du 'gro ba'i phyir/ de ltar med kha med kyi rgyud lnga po de dag yin kyang / paN chen nyi zla ye
shes sengge sogs phyis kyi mkhas pa 'ga' zhig gis rgyud phyi ma yang 'phags lugs la gsang ba 'dus pa'i rgyud du khas len dgos te/ de gnyis slob dpon sangs rgyas ye shes
zhabs kyis gsang ba 'dus pa'i med kha med kyi rgyud du bzhed/ 'phags pa yab sras kyis kyang de

gnyis gsang ba 'dus pa'i rgyud du bzhed pa gang zhig de gnyis rtsa rgyud du mi bzhed pa'i phyir/ der ma zad rtsa rgyud de dang de'i bshad rgyud du 'gro ba la/ rtsa rgyud de
dang der sbas pa'i don gcig bstan pa la/ ston pa nyid kyis phyis don de ston pa'i phyir du ched du dmigs nas gsungs pa zhig dgos la/ de la yang mi gsal ba gsal bar byed
pa dang / ma tshang ba kha skong ba sogs bshad rgyud du 'gro tshul lnga tsam gsungs pa'i mi gsal ba gsal bar byed pas na/ phyi ma 'di gsang ba 'dus pa'i bshad rgyud du 'dod
dgos la/ mi gsal ba gsal bar byed pa yang yin te/ rtsa rgyud le'u bcu bdun pa 'di'i dka' ba'i gnas thams cad dri ba lnga bcu rtsa bzhir bsdus nas dris pa'i lan thams cad
le'u bco brgyad pa 'dis gtan la 'bebs par bshad pa'i phyir zhes bshad/ bu ston gyi gsung rab kha cig las/ gsang ba 'dus pa la rtsa rgyud le'u bcu bdun pa/ bshad rgyud
ye shes rdo rje kun las btus pa/ dgongs pa lung ston/ rdo rje phreng ba/ lha mo bzhis zhus/ rdo rje snying po rgyan gyi rgyud/ gnyis med rnam rgyal/ rgyud phyi ma/ lha'i
dbang pos zhus pa/ sgyu drwa rnams te rtsa bshad kyi rgyud bcur bshad pa dang / yang bu ston rin po che'i rim lnga'i khrid yig las/ bshad rgyud bzhi'am brgyad kyis bkral
ba zhes gsungs nas 'phags lugs la yang rtsa ba dang / de'i bshad rgyud brgyad kyi rnam gzhag mdzad de/ ye shes rdo rje kun las btus/ dgongs pa lung ston/ rdo rje phreng ba/
lha mo bzhis zhus dang bzhi/ de'i steng du ye shes

zhabs lugs pa med mi rung du 'dod pa'i bshad rgyud gnyis dang / rnam snang sgyu 'phrul dra ba dang / gnyis med rnam rgyal dang brgyad la bzhed/ yang 'ga' zhig gong ma bzhi
po de'i steng du lha'i dbang pos zhus pa dang / rgyud phyi ma gnyis bsnan nas bshad rgyud drug tu 'dod la/ de la chos rje ri bo dge ldan pas/ lha'i dbang pos zhus pa gsang
ba 'dus pa'i bshad rgyud du 'phags lugs pa bzhed pa'i shes byed la/ sgron gsal du e waM ma ya'i bshad pa'i skabs su lung du drangs shing tshad mar mdzad pa'i phyir zhes
pa dang / rgyud phyi ma bshad rgyud yin pa'i shes byed du sgron gsal du lung 'dren yang yang mdzad cing don yang dag par bshad pa'i phyir zhes bkod pa sogs mkhas pa'i bzhed
pa mi mthun pa mang na yang / gsang ba 'dus pa'i bshad rgyud la dgur 'dod pa ni mi 'thad par bshad pa yin te/ gnyis med rnam rgyal dang / lha'i dbang pos zhus pa dang
/ rnam snang sgyu 'phrul dra ba dang gsum po 'di gsang ba 'dus pa'i rgyud ma yin pa'i phyir/ dang po gnyis med rnam rgyal gsang 'dus kyi rgyud du mi 'thad de/ gnyis med
rnam rgyal la che chung gnyis yod pa'i che ba ni/ rgya pho ba lung pas mdzad pas rgyud rnam dag min par bshad cing / chung ba ni rnam snang sgyu 'phrul dra ba'i rgyud dang
mthun pas sgyu dra'i chos skor ston byed yin gyis/ gsang 'dus kyi chos skor ston byed ma yin par bshad pa'i phyir/ gnyis med rnam rgyal rgya pho ba lung pas brtsams tshul
yang / khong la 'dus pa mar lugs kyi man ngag mang du yod pas/ de rnams ston byed kyi rgyud gcig dgos pa 'dug

snyam nas brtsams par grags la/ 'di nas gsang 'dus kyi dkyil 'khor chen po gcig gi nang du dkyil 'khor chen po so gnyis byas pa/ dbus kyi mi bskyod pa bzhugs pa'i lha snam
la mi bskyod pa gtso bor gyur pa'i lha so gnyis rdzogs pa/ de bzhin du shar lho mi g.yo ba'i gnas su mi g.yo bas gtso byas khro bo mi g.yo ba'i sar gtso bo mi bskyod pa bskyal
ba sogs dkyil 'khor 'jigs su rung ba ches che ba zhig bstan yod kyang rnam dag ma yin no zhes mkhas pa rnams kyis bshad pa la/ sa skya pa bla ma bla chen bya ba na
re/ khong rang tsho rgyud 'di rgya pho ba lung pa las/ stong grod pa lung pas byas zer na'ang gyis/ nga rang 'dis dbang bskur byed zer nas dbang mang po byed par grags so/
/des na gnyis med rnam rgyal che ba 'di mtha' gcig tu rgyud rnam dag min par bu ston sogs mkhas pa mang po zhig gi bshad mod/ 'di la 'phags pa rin po ches rgyud kyi lung
mang po drangs yod pas bka' min zhes kyang mi rung la kho rang gi ngo bo bod zhig gis bsgrigs pa yin zhes kyang mi rung zhes gsungs nas brtag pa'i gnas su mdzad pa nyid
don la gnas te/ gnyis med rnam rgyal de nyid na rgyud kyi tshig yin nges yin pa yang mang du yod pa dang / bod kyis tshig kyang mang du yod par bshad pas/ rgyud gcig la
rgya pho ba lung pas rang tshig mang du bcug rgyud tshig la yang 'dor len mang du byas/ rang gi man ngag rnams dang mthun par bsgrigs pa zhig yin nam snyam mo/ /des na mtha'
gcig tu bka' min par kha tshon gcod par yang dka'/ bod kyi bsre slad bcug pas yin par kha tshon

gcod par yang dka' bas brtag dpyad bya ba'i gzhi zhig yin par sems so/ /gnyis med rnam rgyal chung ba ni bu ston rin po che nyid kyis bsgyur ba de nyid de/ 'di yang gsang ba
'dus pa'i rgyud du mi rung ste/ gsang ba 'dus pa'i rgyud rnams ni gdul bya 'dod chags can gtso bor 'dul ba'i ched du gsungs pa yin la/ rgyud de nas ni rnam snang gtso bor
byas pa'i dkyil 'khor gcig ston pa yin pas gdul bya gti mug can gtso bor 'dul ba rnam snang sgyu 'phrul dra ba dang rigs gcig pas de'i khongs su bsdu dgos pa'i phyir ro/
/bu ston rin po ches rgyud 'di la 'gyur mdzad pa'i dgos pa yang thog mar mkhan chen thar pa lo tsA ba'i phyag dpe'i khrod nas bu ston rin po ches gnyis med rnam rgyal
bya ba'i rgyud kyi dum bu shog bu bzhi lnga gcig gi rgya dpe rnyed nas/ de la 'gyur mdzad nas/ de'i mjug tu/ 'di la rgyud kyi dum bu las med kyang sngar gyi gnyis med rnam
rgyal zhes grags pa chen po de rdzun mar rtogs pa'i phyir 'di bsgyur zhes bris pa dang / rgyud sde spyi rnam chen mor/ 'di mkhan chen thar pa ba'i phyag dpe'i gseb nas
rgya dpe shog yar lnga byung pa la/ le'u dang po'i mgo nas shog bu gcig ma tshang ba dang / le'u bzhi pa'i mgo yan chad dang / mjug gi shog bu gcig byung pa la kho bos bsgyur
ba yin no/ /'di la dum bu gnyis las med kyang / sngar gyi gnyis med rnam rgyal gyi rgyud du 'dod pa'i le'u bdun cu don bdun yod pa de rdzun mar yang dag par rtogs pa'i
dgos pa yod do zhes gsungs/ phyis su kun spangs chos grags dpal gyi phyag tu de bzhin gshegs pa thams cad kyi mnyam pa nyid

gnyis su med pa rnam par rgyal ba'i rgyud bya ba'i rgya dpe zhig 'bul mkhan byung bas/ de nyid bu ston rin po che la gser gyi skyes dang bcas te bsrings nas rgyud 'di la 'gyur
mdzod ces gsungs pa bzhin bu ston gyis bsgyur bas mang nyung / dgyes rdor gyi rtsa rgyud brtag gnyis tsam pa gcig byung nas/ de nyid kyi mjug tu sngar mkhan chen thar
pa lo tsA ba'i phyag dpe'i khrod nas rgyud 'di'i dum bu rnyed pa bsgyur mod kyang / da ni rgyud kyi dpe tshang ma rnyed nas bsgyur te/ sngar gnyis med rnam rgyal du grags
pa de rdzun mar yang dag par rtogs par bya ba'i phyir/ rin chen grub kyis bsgyur zhes gsungs la/ de lta bu rgyud rnam par dag pa ni yin kyang / gsang 'dus kyi rgyud du
ni mi rung ba yin no/ /gnyis pa lha'i dbang pos zhus pa yang gsang ba 'dus pa'i bshad rgyud du mi rigs te/ 'di bod du ma 'gyur bas mdo rgyud gang yin gyi shan phyed pa yang
dka' zhing / e waM mA yA'i bshad pa byung bas rgyud yin du chug kyang / de nas bshad pa'i e waM ma ya'i bshad pa'i lung sgron gsal du drangs pa'i cha nas gsang 'dus kyi
bshad rgyud yin zhes dge ldan pa 'dod pa la rnam dpyad cher ma byung ste/ lha'i dbang pos zhus pa'i nang gi e waM gyi bshad pa des 'dus pa'i gleng gzhi la phan pa tsam
zhig e waM ma yA yod pa'i rgyud thams cad kyi gleng gzhi la phan pas lha'i dbang pos zhus pa 'di rgyud thams cad kyi bshad rgyud du 'gyur la/ de ltar na ni ha cang thal lo/
/sgron gsal du lung drangs shing tshad mar mdzad pa'i phyir na gsang 'dus kyi bshad rgyud yin gsungs pa yang mi rigs te/ 'phags pa yab sras kyis

gsang 'dus 'chad pa'i skabs su/ mdo rin chen phung po dang / brgyad stong pa dang / sangs rgyas phal po che dang / bzang spyod sogs nas lung 'dren mdzad pas de dag kyang gsang
ba 'dus pa'i bshad rgyud du 'gyur la/ yang sgron gsal sogs su rgyud phyi ma nas lung lan cig min par yang yang du drangs shing don yang dag par bshad pa'i phyir na rgyud
phyi ma 'dus pa'i bshad rgyud yin gsungs pa'i sgrub byed kyang 'thad par ma mthong ste/ 'o na ma rgyud sangs rgyas mnyam sbyor yang gsang ba 'dus pa'i bshad rgyud du
khas len rigs par 'gyur te/ spyod bsdus le'u tha ma gsum du ma rgyud sangs rgyas mnyam sbyor gyi lung mang du drangs nas gsang ba 'dus pa'i gang zag gi spyod pa byed tshul
rgyas par gsungs pas so/ /gzhan yang mya ngan 'das pa yang sgyu ma lta bu rmi lam lta bu zhes pa'i yum gyi lung spyod bsdus su zung 'jug gi skabs su drangs shing don yang
dag par bshad pa dang / rdul gcig steng na rdul snyed sangs rgyas rnams/ /zhes pa'i bzang spyod kyi lung de lus dben gyi skabs su drangs shing don bshad pas na/ mdo de
dag kyang gsang 'dus kyi bshad rgyud du 'gyur ba dang / gzhan yang 'o na 'jam dpal mtshan brjod kyang dus 'khor gyi bshad rgyud yin par thal/ dus 'khor bsdus rgyud du/ de
nas dpal ldan rdo rje 'chang / /zhes pa nas/ ye shes sku nyid khyod la 'dud/ /ces pa'i bar lung du drangs shing don yang dag par bshad pa'i phyir/ gsum pa rnam snang sgyu
'phrul dra ba yang gsang 'dus kyi bshad rgyud du mi 'thad de/ grub chen kun snying gi sgyu dra gsang 'dus kyi bshad rgyud du bshad

pa ni gsang 'dus yo gar bkral ba'i lugs yin gyi/ gzhan gsang 'dus bla med du bkral ba'i tshe/ rnam snang sgyu dra gsang 'dus kyi bshad rgyud du bzhed pa'i rgya gar gyi grub
chen su yang ma byung ba'i phyir dang / der ma zad rnam snang sgyu dra 'di ni pha rgyud rang rkang thub pa gcig yin par bshad pas kyang / gsang 'dus kyi bshad rgyud yin
par 'dod pa la gnod pa 'di gsang ba 'dus pa'i bshad rgyud du 'dod pa ni su dang yang mi mthun no/ /des na gsang ba 'dus pa'i bshad rgyud la bzhi dang / lnga dang / drug dang
/ brgyad dang / dgur 'dod pa sogs rnam grangs mang na yang / 'thad pa'i phyogs ni gsang ba 'dus pa spyi tsam la rtsa rgyud le'u bcu bdun pa dang / de nyid la bshad rgyud
ye shes rdo rje kun las btus kyi rgyud/ dgongs pa lung ston/ lha mo bzhis zhus/ rdo rje 'phreng ba/ rgyud phyi ma/ rdo rje snying po rgyan gyi rgyud dang drug ste rtsa
bshad kyi rgyud bdun dang / 'phags pa yab sras kyi lugs thun mong ma yin pa ltar na rtsa rgyud ni le'u bcu bdun pa dang / bshad rgyud dang po bzhi po de dag ste rtsa bshad
kyi rgyud lnga po 'di ni med kha med yin la/ gzhan rgyud phyi ma 'di yang gsang ba 'dus pa'i rgyud du 'phags pa yab sras bzhed pas 'phags lugs la yang bshad rgyud tsam
du khas len dgos zhes paN chen nyi zla seng ges gsungs pa yang 'thad par sems so/ /yang ye shes zhabs lugs pa ltar na rtsa rgyud le'u bcu bdun pa/ bshad rgyud rdo rje snying
po rgyan gyi rgyud dang / rgyud phyi ma ste rtsa bshad kyi rgyud gsum du nges shing / gsum po de dag med mi rung gi rgyud du yang bzhed de/ de

yang slob dpon sangs rgyas ye shes zhabs de nyid kyis ye shes rdo rje kun las btus sogs bshad rgyud gong ma bzhi po de dag ma gzigs pa yang ma yin la/ rgyud rnam dag ma yin
par bzhed pa yang min mod kyi/ lugs de rang gi gsang ba 'dus pa'i bskyed rim bsnyen sgrub yan lag bzhi/ rdzogs rim grol ba'i thig le dang / sbyor ba yan lag drug pa'i man
ngag de thon pa la bshad rgyud de gnyis kyis chog cing / rtsa bshad kyi rgyud gsum po de dag gang rung zhig med na yang nyams len zab mo de dag mi thon pas/ bshad rgyud
gnyis po de med na yang mi rung bar bzhed pa yin no/ /des na ye shes zhabs lugs pa dang / shanti pa sogs 'grel byed gzhan la thun mong ma yin pa'i bshad rgyud ye shes rdo
rje kun las btus dang / dgongs pa lung ston gnyis med pas rtsa rgyud kyi bshad pa'i bying ma thon pa yin zhing / 'phags lugs rtsa rgyud kyi tshig don gyi bshad pa bying
can thon pa/ 'phags pa klu sgrub la thun mong ma yin pa'i bshad rgyud de dag mkha' 'gro mas lung bstan pa la brten nas byung ba yin par bshad pa yin no/ /de rnams kyis 'dus
pa'i rgyud ston pas ji ltar gsungs pa'i tshul bstan zin nas// ! //spyi don gnyis pa 'dus pa la rgya bod du bshad srol ji ltar byung ba'i tshul la gnyis te/ 'phags yul
du ji ltar byung ba'i tshul dang / bod yul du ji ltar byung ba'i tshul lo/ /dang po ni/ 'o na gsang ba 'dus pa'i rtsa bshad kyi rgyud de dag la brten pa'i lam srol ji tsam
zhig rgya gar 'phags pa'i yul du byung ba yin zhe na/ dpal gsang ba 'dus pa 'di la rgya gar 'phags pa'i yul du srol chen bdun

yod pa'i dang po ni/ ye shes kyi mkha' 'gro mas bram ze chen po sa ra ha la dngos su gnang ba'i man ngag 'phags pa yab sras kyis legs par bkral bas 'phags lugs su grags pa
'di nyid de/ ji ltar bkral ba'i tshul yang dpal mgon 'phags pa klu sgrub kyis gsang ba 'dus pa'i rtsa rgyud le'u bcu bdun pa las btus nas mi bskyod pa gtso bor byas pa'i
gsang ba 'dus pa lha so gnyis kyi sgrub thabs ting nge 'dzin gsum gyis bcings pa'i bskyed rim ston pa'i gzhung mdor byas dang / de nyid rgyud kyi lung dang sbyar zhing lhag
mos 'od gsal du bsdus pa sogs mdor byas su ma tshang ba 'ga' zhig gis kyang kha skong ba'i tshul gyi sgrub thabs mdo dang bsre ba ste bskyed rim ston pa'i gzhung gnyis/
rim lnga dang byang chub sems 'grel te rdzogs rim ston pa'i gzhung gnyis dang bcas pa'i bskyed rdzogs kyang gzhung bzhi mdzad la/ yang smin byed kyi gzhung dkyil chog nyi
shu pa bya ba gcig mdzad par 'gos rdog pa sogs snga rabs pa phal cher bzhed cing / dkyil chog de nyid tshad mar mdzad nas dbang bskur ba'i phyag len yang de'i steng nas
mdzad la/ rje btsun sa skya pa yab sras rnams kyang de nyid klu sgrub kyis mdzad pa yin min gyi dpyad pa gang yang mi snang bar/ de'i steng nas 'gos rdog pa sogs kyis mdzad
pa'i dbang bka' la dbang bka' rnying ma bya ba'i tha snyad mdzad do/ /de lta bu'i gzhung de bu ston rin po che ma byon gong du 'phags pas mdzad pa yin min gyi dpyad
pa dang the tshom mdzad mkhan su yang ma byung yang / bu ston gyis dkyil chog nyi shu pa 'phags pa klu sgrub

kyis mdzad pa ma yin te/ sgrub thabs mdor byas dang mi mthun zhing / klu byang gi dkyil chog nyi shu pa dang yang mi mthun pa'i phyir zhes gsungs nas mtha' gcig tu slob dpon
gyi mdzad pa min par kha tshon gcod pa mdzad/ de la re mda' ba chen pos klu byang gi gzhung dang mi mthun pa'i rgyu mtshan gyis klu sgrub kyi gzhung mi 'thad par bsgrub
par mi rigs te/ slob ma'i gzhung dang mi mthun pa sgrub byed du byas nas slob dpon gyis gzhung 'gog pa mi 'thad pa'i phyir/ des na klu sgrub kyi gzhung dang mi mthun pas
na/ klu byang gi gzhung the tshom can du byed dgos kyi/ klu sgrub gyis mdzad pa 'di 'thad ldan du rigs so zhes gsungs la/ red mda' ba'i bzhed pa de la rang lugs kyi mkhas
pa kha cig de ni shin tu mi 'thad de/ dkyil chog gnyis po de'i nang nas klu byang gi dkyil chog ni rgya gar ba'i paN grub mang pos tshad ldan du zhal gyis bzhes pa'i phyir
te/ zung 'jug gsal ba'i ye shes dbab pa'i skabs su/ grub chen klu byang gis spel ba'i dkyil 'khor cho ga nyi shu pa las shes par bya'o/ /zhes gsungs shing / a bhya ya
dang / kha che paN chen la sogs pas kyang tshad mar mdzad pa'i phyir ro/ /gzhan yang dkyil chog dang po klu sgrub kyis mdzad pa yin na/ klu byang dang / sgra gcan 'dzin
gnyis kyis de'i rjes su de dang mi mthun pa'i dkyil chog re mdzad pa don med pa'i phyir/ des na dang po the tshom can du grub bo zhes gsungs kyang rje rdo rje 'chang gi gsung
rgyun zin bris 'ga' zhig las/ bu ston gyis klu'i byang chub kyi cho ga nyi shu pa dang mi mthun pa'i phyir na/ slob

dpon gyis mdzad nges shes pa min zer ba'i tshig 'di nus pa chen po yin te/ slob dpon gyis dkyil chog mdzad nges shes na/ klu byang gis de dang mi mthun pa'i dkyil chog ga la
rtsom pa'i phyir dang / slob dpon sgra gcan 'dzin dpal bshes gnyen bstan pa'i gtad rabs dgu pa yin zhing / 'phags pa klu sgrub kyi dngos slob kyang yin pas klu sgrub kyi
gzhung yod na de'i lung drang rigs pa las ma drangs par/ klu byang gi dkyil chog nyi shu pa nas lung drangs pa'i phyir te/ 'di nyid kyis mdzad pa'i zung 'jug gsal ba las/
dbab pa'i nus pa dang ldan pa'i slob dpon gyis dbab pa'i snod dang ldan pa'i slob ma la dbab par bya ste/ grub pa'i dbang phyug klu blo'i cho ga las so/ /zhes bshad cing
/ gzhan yang a bha ya la sogs pa'i rgya gar ba mang pos klu byang gi dkyil chog nas lung shin tu mang bar drangs pa'i phyir ro/ /des na 'gos dpon slob dang / rje btsun
sa skya pa gong ma rnams slob dpon klu sgrub kyis mdzad par bzhed pa dang / de la brten pa'i dbang bka' yod pas slob dpon gyi mdzad ces smras ba shin tu dka'/ slob dpon
gyis rtsom rnams gtsang hrig pa zhig yong ba la/ 'gyur nyes pa e yin 'di nyog ge ba zhig 'dug bu ston pas rig pa de dang / gzhung kho rang gi tshig 'gros la bltas na min
nam yang snyam ste brtag go /zhes 'byung / mkhas pa'i dbang po gung ru shes rab bzang pos rje rdo rje 'chang gi gsung bzhin 'bri bar mdzad pa'i gsang ba 'dus pa'i rnam bshad
las/ 'on kyang klu byang gi dkyil chog de tshad

mar byed dgos te/ klu sgrub kyi dngos slob sgra gcan 'dzin dpal bshes gnyen gyi zung 'jug gsal bar/ ye shes phab tshul klu byang gi dkyil chog la kha 'phangs shing / phreng
ba'i stod smad mang por lung drangs pa dang / kha che paN chen sogs kyis tshad mar byas pas so/ /dkyil chog snga ma de dang por 'phags pas chung se ba zhig mdzad pa la/
dus phyis mchan dkyus su shor ba'am/ 'phags pa'i gsung rgyun bla ma gzhan zhig gis bris pa la lhad zhugs par 'dug go /de ltar na yang de'i dbang chog de 'phags lugs kyi bka'
yang dag yin te/ gzhung der thun mong gi dbang dgu sogs legs par byung ba dang / 'gos kyi stong thun du yang lung drangs pas so zhes bshad la/ de dag la rang gi blos
legs par brtags nas 'thad mi 'thad kyi rnam dbye cung zad phye na 'di ltar shar te/ bu ston rin po che'i gsung de ltar na klu sgrub kyis mdzad par grags pa tsam ma gtogs
slob dpon gyis mdzad pa gtan nas min gsungs par snang bas/ des na 'phags pas gsang ba 'dus pa'i dkyil chog nyi shu pa bya ba gtan nas ma mdzad pa zhig bzhed dam/ 'di min
pa'i gzhan zhig yod par bzhed/ dang po ltar na 'gos lo sogs gsang ba 'dus pa'i srol 'byed tshad ldan du ma dang 'gal te/ 'gos lo sogs snga rabs pa rnams kyis dkyil chog de
nyid 'phags pas mdzad par bzhed cing / de la brten nas bskur ba'i dbang bka' de 'phags lugs kyi bka' rnam dag tu bzhed pa'i phyir te/ dkyil chog de nas

'gos kyi stong thun chen mor yang lung drangs shing tshad ldan du mdzad/ kha che paN chen ma byon gong du 'phags lugs kyi dbang bka' mdzad pa thams cad dkyil chog de nyid la
brten pa sha stag yin pa'i phyir/ gnyis pa ltar na de'i ngos 'dzin bya dgos so/ /'on kyang bu ston gyis dpyad pa de ltar mdzad pa yang ha cang mi legs pa ma yin te/ deng
sang yongs su grags pa'i bod du 'gyur ba'i dkyil chog nyi shu pa 'di klu sgrub kyis mdzad nges shes yin na/ slob dpon gyi dngos slob klu byang gis de'i rjes su de dang
mi mthun pa 'di mdzad don med pa tsam du snang ba'i dogs pa 'jug tu rung bas so/ /yang red mda' ba gsungs pa de ngo thog nas bltas na 'thad pa ltar snang yang / don la cung
zad mi 'grig ste/ ji ltar zhe na/ klu byang gis mdzad pa'i dkyil chog nyi shu pa 'di rgya bod kyi mkhas grub gang gis kyang rnam dag tu bzhed pa'i nges pa med par/ klu
byang gis mdzad par grags pa tsam zhig ka yin na/ red mda' ba chen pos dpon slob gzhung 'gal na/ slob ma'i gzhung the tshom can du byed rigs kyi/ slob dpon gyi gzhung the
tshom can du byed mi rigs so gsungs ba 'di/ bu ston gyi bzhed pa la gnod byed nges shes kyi dgag par 'dug na'ang / klu byang gi 'di ni rgya gar gyi paN grub mang pos tshad
ldan du zhal gyis bzhes pas red mda' ba'i dgag pa de yang 'thad phyogs min no/ /yang rang lugs kyi mkhas pa 'ga' res klu sgrub kyi 'di rnam dag min pa'i shes byed la/
slob dpon gyis mdzad nges pa yin na/ slob dpon sgra gcan 'dzin dpal bshes

gnyen zung 'jug gsal bar 'di nas lung 'dren mdzad rigs pa las/ 'di nas ma mdzad par klu byang gi dkyil chog nyi shu pa nas lung 'dren dang kha 'phang mdzad pa'i phyir gsungs
mod kyang / de la rang nges pa cher med dam snyam ste/ klu sgrub kyi dkyil chog shin tu bsdus pa zhig mdzad pa yin nas lung du 'dren 'os kyang cher med pa dang / khyad
par kha 'phang mdzad pa ni ye shes dbab pa'i skabs na 'dug pas/ de nyid dkyil chog klu sgrub kyis mdzad pa der shin tu bsdus pa lta bu'i kha ma 'phangs shing / klu byang
gi dkyil chog der ye shes dbab pa rgyas par yod nas de la kha 'phangs pa yin pa yang srid pas so/ /des na mkhas pa'i dbang po gung rus gsungs pa ltar/ klu byang gis mdzad
pa'i dkyil chog nyi shu pa ni/ slob dpon sgra gcan 'dzin dpal sogs paN grub mang pos tshad ldan du bzhed pas rnam dag yin min la rtsod pa chen po med la/ klu sgrub kyis
kyang dkyil chog nyi shu pa zhig mdzad dam snyam ste/ 'gos sogs snga rabs pa mang pos klu sgrub kyis mdzad pa'i dkyil chog de yod pa rang bzhed nas/ de la brten pa'i dbang
bka' yang mdzad pa la/ phyis su dbang bka' rnying mar grags pa dang / khyad par 'gos los rgya gar du byon nas bla ma btsun mo can/ mngon shes can/ nag po pa dang gsum bsten
nas gsang ba 'dus pa mthil phyin par gsan pa yongs la grags pas/ dkyil chog de slob dpon klu sgrub kyis ma mdzad pa dgongs bzhin du de rnam dag tu zhal gyis bzhes pa
mi srid pas so/ /des na bu ston gyi

phyag tu byung nas dpyad pa mdzad pa'i dkyil chog nyi shu pa'i dpe de thog mar dpal 'phags pa klu sgrub kyis dkyil chog bsdus se ba zhig mdzad pa la/ 'ga' zhig gis gsal byed
kyi mchan btab pa phyis su dkyus su shor ba lta bu'i lhad cung zad zhugs pa zhig yin nam snyam mo/ /yang 'ga' zhig las 'gyur nyes pa yin nam yang gsungs/ de yang cung zad
mi 'grig ste/ phyis su 'gyur byed gzhan zhig gis bsgyur nas kha 'phangs byas pa lta bu yin pa'i sgros ni rang gzhan kun la mi snang la/ de min phyin dang po'i 'gyur de
la 'gyur skyon yod med 'gos lo sogs mkhas pa snga ma de dag gis mi mkhyen pa mi srid pa'i phyir ro/ /'di dag ni mkhas pa'i bzhed pa de dag la bsam byung gi blo gros kyis
zhib tu brtags nas rang gi blo la shar tshul brjod pa'i sgo nas 'thad mi 'thad kyi rnam dbye phye ba tsam yin gyis/ mkhas pa snga ma rnams la sun 'byin bgyid 'dod sogs kyi
bsam pa ni kho bo la med pas da dung rnam dpyod dang ldan pa dag gis mkhas pa rnams kyi bzhed pa de dag so so dang / kho bos bshad pa 'di dag la yang brtag dpyad legs
par gyis la gzu bor gnas pas smra bar byos shig dang / lung rigs dang mthun pa snang tshe kho bos kyang 'jug bzlog bgyid cing / gzhan dag gis kyang de bzhin bya rigs te/
bdag nyid chen po sa paN gyis/ gal te bdag gi tshig bden na/ /dam pa rnams kyis legs zhes gsungs/ /'on te 'di la skyon chags na/ /lung dang rigs pas sun phyungs shig /ces

gsungs pas so/ /gang ltar kyang de lta bu'i dpyad gzhi can gyi gzhung de nyid dang bcas pa'i gsang ba 'dus pa skor la dpal 'phags pa klu sgrub kyis gzhung lnga mdzad/ de'i
slob ma 'phags pa lhas dpal gsang ba 'dus pa'i lam rim tshang bar ston cing / bskyed rdzogs gnyis kyi nang nas rdzogs rim gtso bor ston pa spyod bsdus sgron me le'u bcu gcig
gi bdag nyid can dang / de nyid kyi sems dben la 'phros nas sems kyi sgrib sbyong sgyu lus la 'phros nas bdag byin gyis brlabs pa'i rim pa 'od gsal la 'phros nas mngon
par byang chub pa'i rim pa ste gzhung bzhi mdzad la/ gzhan slob dpon 'di nyid kyis mdzad par grags pa'i ro sreg gi cho ga dang / gsang 'dus rtsa rgyud kyi 'grel pa sogs
ni bod kyis sbyar ba yin gyi/ slob dpon 'dis mdzad pa ni ma yin par bshad do/ /yang grub chen klu'i byang chub kyis mdo byas kyi nyams len de sbyang gzhi dang sbyar ba dang
/ lhag mos 'od gsal du 'jug pa dang / lus dkyil dang / dkyil 'khor rgyal mchog gi skabs su kha skong gi zin bris lta bur gyur pa rnam gzhag rim pa/ smin byed kyi dbang
ston pa dkyil 'khor gyi cho ga nyi shu pa/ rdzogs rim gtso bor ston pa las mtha' rnam 'byed rim lnga khong bsdus dang gzhung bzhi mdzad cing / gzhan yang slob dpon 'dis
mdzad pa'i sbyin sreg cig dang / mdo byas kyi 'grel pa de kho na nyid grub pa bya ba 'di nyid kyis mdzad par grags pa gnyis ni bod du ma 'gyur yang rim lnga'i 'grel pa nor
bu'i phreng ba bya ba dang / rtsa rgyud kyi

'grel chen 'grel pa don gsal/ mngon rtogs rgyan rtsa 'grel zer ba rnams la klu byang gis mdzad zer ba yod kyang / de dag ni paNDi ta phra la ring bya ba zhig gis grong 'jug
byas nas zom rong chos bzang du skye ba blangs pa des bstan bcos mang du brtsams shing gzhan la kha 'phang byas pa du ma yod par bshad pas de 'dra zhig gam/ de min na gzhan
yang de'i rjes su rong phyogs su gzhan la kha 'phang byas nas bstan bcos rtsom mkhan mang du byung bas de 'dra'i nang tshan gyi bod ma zhig yin gyi/ klu byang gis mdzad
pa ni min par mkhas pa dag gis bshad do/ /gong gi klu byang gis mdzad pa'i bzhi po de'i nang nas rim lnga khong bsdud slob dpon gyis mdzad pa yin min the tshom can yin
zhes gung rus bshad la/ 'ga' zhig gis gzhung de the tshom can yin te/ rim pa re re'i nang du yang rim pa lnga lnga byas pa'i phyir gsungs par grags mod/ sgrub byed des rnam
dag min par mi 'grub ste/ de ltar na phar phyin re re'i nang du yang phar phyin drug re tshang bar bshad pa yang skyon du 'gyur la/ de 'dod na theg pa chen po'i lugs
la chos gcig gi nang du nyams len gyi chos du ma 'dus par bshad pa yang mi 'thad par khas len dgos byung bas/ de 'dra'i shes byed kyis the tshom can du mi 'grub kyis/ gzhan
dpyod ldan la skye rigs pa'i dogs pa yod na 'god rigs shing blo gros dang ldan pa dag gi dogs pa yin nges rnams lung rigs dang mthun par dpyad 'os pa yang yin no/ /yang
slob dpon sgra gcan

'dzin dpal bshes gnyen gyis ras bris la brten pa'i dkyil 'khor gyi cho ga zung 'jug gsal ba mdzad/ 'di ni 'phags lugs la dkyil 'khor gyi cho ga tshad thub cig yin te/ klu byang
gis mdzad pa'i dkyil chog nyi shu pa la brten nas dbang bskur ba'i tshe yang dbang gong ma 'di nas kha skong bar bshad pas so/ /slob dpon shAkya bshes gnyen gyis gzhung
mdzad pa cher mi snang la/ 'on kyang 'phags pa klu sgrub kyis mdzad pa'i rim lnga'i gzhung gi rim pa gnyis pa'i mjug slob dpon 'dis mdzad pa yin te/ 'gos kyi stong thun
chen mo las/ srid pa'i gzeb las nges grol 'gyur/ /zhes pa yan slob dpon klu sgrub kyis mdzad nas/ shes rab ngo bo nyid 'di ni/ /man slob dpon shAkya bshes gnyen gyis 'phros
kha bskangs pa yin zhing / rim lnga'i rim pa gnyis pa'i mjug tu khong pa'i mtshan btab pa'o zhes gsungs pa ltar ro/ /'di la yang kha cig legs smin ka ras rim lnga'i
'grel par bshad zer nas/ slob dpon shAkya bshes gnyen klu sgrub kyi sras kyi thu bo yin pas dges dges mdzad nas/ rim pa gnyis pa la shAkya bshes gnyen gyi mtshan byang bcug
pa yin zer ba dang / 'ga' zhig shAkya bshes gnyen klu sgrub kyi mtshan gyi rnam grangs su 'dod pa sogs ni ma brtags par smra ba'o/ /de ltar yab sras lnga pos gzhung gi
dgongs 'grel du/ klu sgrub kyi dgongs pa skong ba'i slob ma zla grags kyis 'phags pa yab sras kyi dgongs pa bskyed rdzogs zab mo'i nyams len rnams mtha' drug

dang tshul bzhi sogs rgyan bdun gyi bshad pa'i sgo nas rgyud kyi don gtan la phab don yin pas rgyud la brten pa shes pa'i ched du/ rtsa rgyud le'u bcu bdun pa'i 'grel pa sgron
ma gsal ba mdzad/ 'grel chen 'di nas 'phags pa yab sras kyi gzhung snga ma dag las mi gsal ba'i sgrub dkyil gyi skabs su nye bar mkho ba mang po zhig kyang ston pa yin
no/ /gzhan yang slob dpon 'dis mdzad par grags pa'i rdo rje sems dpa'i sgrubathabs zhig yod pa 'di'i mdzad byang la tsaNDa kIrtis byas zer ba yod pa la 'khrul nas/ zla
grags kyis mdzad par 'dod pa ni/ de nyid kyi brjod bya'i don la ma brtags par smras pa ste/ gzhung de nyid na lcags chu me rlung gi ra ba'i srung 'khor bsgom pa'i lung sbyor
mdo bsre dang mi mthun pa mang du yod pa dang / ye shes tsam la snyoms 'jug pa/ /rnal 'byor zhes ni mngon par brjod/ /ces pa'i rnam snang sgyu dra'i lung de bde mchog
gi lung du byas pa sogs nor ba yang 'ga' re yod par bshad pas so/ /yang rje btsun red mda' ba'i gsung las/ gzhung 'di mdo byas tshig lhug tu btang ba lta bu zhig 'dug pas/
'phags pa klu sgrub kyis mdo byas tshigs bcad du rtsom grub pa'i rjes su/ dpal ldan zla bas de lhug par byas pa lta bu'i gzhung mi rtsom pas/ bod ldom gcig gis brtsams
pa yin zhes 'byung yang / gzhung 'di rgya gzhung yin pa la rtsod pa med de/ 'di'i rgya dpe yang yod par bshad cing / lhag par la li ta badzra dang / ta thA ga

ta rakShi tas mdzad pa'i rgya 'grel khungs ma yang gnyis tsam zhig snang bas so/ /des na bdag nyid chen po sa skya paNDi ta'i rnam thar de nyid kyi dngos slob lho pa kun mkhyen
gyis mdzad pa'i gsan yig gi skabs su chos rje'i gsung rgyun bzhin 'bri bar mdzad pa las/ rdo rje sems dpa'i sgrub thabs shes rab 'byung gnas sbas pas mdzad pa zhes 'byung
bas/ zla grags gnyis pa ste paNDi ta gzhan zhig gis mdzad pa yin la/ de yang tshad ma'i 'grel pa mdzad mkhan gyi rgyan mkhan po bya ba de yin par ngor pa'i zin bris
'ga' zhig las bshad do/ /de lta bu'i 'phags pa klu sgrub kyis mdzad pa'i sgrub thabs mdor byas la 'phags yul gyi 'grel pa'i rnam grangs la/ a bha yA ka ra'i rim lnga dang
sbrel ba'i 'grel pa/ bha bya kirti'i 'grel pa/ thub pa dpal gyi 'grel pa/ brtson 'grus bzang po ste btsun mo can gyi 'grel pa/ bi bhu ta tsaNDa'i 'grel pa/ nag po dam tshig
rdo rje'i mdo bsre dang gnyis ka la 'grel pa/ slob dpon sgeg pa'i rdo rje'i 'grel pa/ kha che legs smra'i 'grel pa dang brgyad yod cing / gzhan yang 'phags skor la nag
po dam tshig rdo rje'i 'dus pa'i gtor ma rgyud dang mthun pa zhig rdo rje sems dpa'i mchod chog yang mngon shes can gyi mchod chog rab 'jigs rdo rje'i sbyin sreg slob
dpon sgra dbyangs bcu gcig pa'i rdo rje 'chang gi lam gyi rim pa zhes pa'i gzhung la gzhung phran du ma yod do/ /de ltar dpal 'phags pa klu sgrub yab sras kyi gong du bstan
pa'i rtsa bshad kyi rgyud de dag la brten nas lam thams cad kyi rtsa ba smin byed kyi dbang la thun mong gi dbang dgu yod pa'i khyad chos dang ldan pa sngon du song nas/
grol byed kyi lam la bskyed rdzogs gnyis las/ bskyed rim rnal 'byor gsum gyi ting nge 'dzin dang /

rdzogs rim rim pa lnga pa'i man ngag ste smin grol cha tshang la ma nor ba'i gsang ba 'dus pa'i lam srol 'di phye bas 'di la gsang 'dus 'phags lugs su grags shing lugs 'di
nyid gtso bo lta bu yin par bshad do/ /kha cig gis yab sras lnga po de dag 'phags pa'i gang zag yin pas/ de dag gis bkral ba'i lam srol la gsang 'dus 'phags lugs zhes grags
so gsungs pa ni mi rigs te/ de ltar na ye shes zhabs lugs la yang 'phags lugs zhes brjod dgos te/ slob dpon de nyid 'phags pa'i gang zag yin zhing / des bkral ba'i lam
srol yin pas so/ /des na 'khor lo bde mchog lU nag dril gsum ltar lugs srol de nyid bkral mkhan gyi grub chen gyi mtshan gyi sgo nas chos la mtshan de dang der thogs pa
yin te/ 'phags pa klu sgrub kyi mtshan gyi sgo nas de'i bkral ba'i gsang 'dus kyi lam srol la gsang 'dus 'phags lugs dang / slob dpon sangs rgyas ye shes zhabs kyi mtshan
gyi sgo nas de'i bkral ba'i gsang 'dus kyi lam srol la gsang 'dus ye shes zhabs lugs sogs kyi mtshan grags pa yin par shes dgos so/ /lam srol gnyis pa ni/ rtsa rgyud le'u
bcu bdun pa dang / de'i rgyud phyi ma dang / rdo rje snying po rgyan gyi rgyud gnyis bshad rgyud du sbyar nas/ rtsa bshad kyi rgyud gsum po de la brten nas slob dpon sangs
rgyas ye shes zhabs kyi mgon po 'jam pa'i dbyangs kyi lung bstan pa ltar gzhung bcu bzhi mdzad cing legs par

bkral ba'i lugs de nyid de/ de yang zhal lung gi mjug tu/ khyod kyang zas kyi bya ba dang / nga la cung zad 'khrul rtogs pas/ /tshe 'di nyid la mi 'grub ste/ /zag bcas phung
po rang lus ni/ /yang dag gnas ni mi 'gyur ro/ /khyod kyi lus 'di spangs ma thag /rnam par shes pa mi shigs pa/ /phyag rgya chen po 'grub par 'gyur/ /des na khyod kyi yang
dag blos/ /sangs rgyas kun gyi 'dus pa'i rgyud/ /gsang ba gsang chen ches gsang ba/ /gong na med pa'i lung chen po/ /de yi rim pa dang po yi/ /sgrub thabs bzang dang
sbyin sreg dang / /gtor ma sna tshogs 'khor lo dang / /bsdus pa dang ni rnam bshad dang / /dkyil 'khor cho ga la sogs pa/ /mi shes mun pas khebs 'dra ba'i/ /thur ma lta bu
brtsam par bya/ /zhes lung bstan pa la brten nas gzhung chen bcu bzhi mdzad cing / bcu bzhi po'i ngos 'dzin la mi mthun pa mang na yang / grub chen dman pa'i zhabs kyi
zhal lung gi 'grel pa las/ rim pa dang po ni sgrub pa'i thabs 'khor dang bcas pa'o/ /sgrub thabs bzang ni kun tu bzang mo gsum mo/ /sbyin sreg ni sbyin sreg gi cho ga gnyis
so/ /gtor ma ni mi nub pa'i sgron me'o/ /sna tshogs 'khor lo ni tshogs 'khor chen mo'o/ /bsdus pa ni rin chen 'bar ba'o/ /rnam bshad ni ma mdzad do/ /dkyil 'khor gyi cho
ga ni nyis brgya lnga bcu pa zhig mdzad kyang bla mas dpe kha cher bsnams nas bdag gis ni ma mthong ngo / /sogs kyi sgras bsdus pa ni/ rtsa ba'i ye shes chen mo dang /
tshigs su

bcad pa mdzod dang / grol ba'i thig le dang / bdag grub par bsgrub pa dang / byang chub sems kyi thig le dang / bkra shis kyi rnam bshad chen mo dang / bzhi pa la 'jug pa thabs
dang bcas pa dang / chu sbyin dbang po'i sgrub thabs gsum ste de ltar na lung dang mthun pa'i gzhung bcu bzhi mdzad do zhes gsungs pa ltar yin pa phal cher las bshad
do/ /'on kyang bcu bzhi po'i ngos 'dzin gtsang hrig pa zhig dgos pas rtog dpyod zhib mo'i sgo nas dpyod ldan dag gis 'grel pa der bshad pa'i gzhung gi grangs de 'dor len
dang / gzhan yang bcu bzhir bshad pa'i khungs gsal ba zhig btsal bar bya'o/ /'o na slob dpon des mdzad pa'i dkyil chog cig yod kyang / de nyid sman pa'i zhabs sogs kyis
ma gzigs par bshad pas na/ lugs 'dis dbang chog gzhung gang la brten snyam na/ grub chen de'i slob ma'i mchog mar me mdzad bzang pos gsang ba 'dus pa'i dkyil 'khor gyi cho
ga bzhi brgya lnga bcu pa la brten nas lugs 'di'i rjes 'brang gi 'phags yul gyi paN grub dag lugs 'di'i dbang mdzad cing / 'di nyid tshad mar kun gyis 'dzin pa yin te/
grub chen dman pa'i zhabs kyi gsung las/ rang gi grwa pa'i tshogs nas rgyal tshab kyi sar 'os pa'i slob ma bco brgyad kyi nang nas bden pa mthong ba ni/ mar me mdzad bzang
po/ rab zhi bshes gnyen/ sgra gcan 'dzin bzang po/ rdo rje bde ba chen po dang bzhi yod pa las/ kho bo ni dang po'i rjes su 'brangs ste bla ma chen po'i rim pa ji lta ba
bzhin 'dug pa'i phyir ro/ /

zhes gsungs pas so/ /gzhan yang lugs 'di la grub chen de dag gi rjes su 'brang ba'i sgrub thabs sogs kyi gzhung phran yang du ma yod par bshad la/ de lta bu'i gsang ba 'dus
pa ye shes zhabs lugs su grags pa 'di rang gi ngo bo pha rgyud yin pa gzhir bcas kyang / bskyed rim bsnyen sgrub yan lag bzhi dang / rdzogs rim grol ba'i thig le zhes pa
'khor lo bzhir thig le bzhi bsgoms nas dga' ba bzhi dang / lhan skyes kyi rtogs pa skyed par byed pa ma rgyud dang mthun pa dang / lam gyi sngon 'gro smin byed kyi dbang
yang ma rgyud dang mthun par bshad do/ /yang srol gsum pa ni slob dpon shAnti pas rtsa rgyud phyi ma gnyis sbrel nas 'chad pa'i 'grel pa snyim pa'i me tog ces bya ba mdzad
pa ste/ 'di nas mi bskyod pa gtso bor byas pa'i gsang ba 'dus pa lha nyer lnga'i dkyil 'khor gyi dbang chog bskyed rdzogs kyi rnal 'byor tshang ba dang bcas pa ston zhing
/ lta ba ni sems tsam pa dang mthun pa ste/ 'grel pa de nyid las/ chos 'di la ni rnam par rig pa tsam du blta bar bya ste/ zhes gsungs pas so/ /des na slob dpon shinti
pas gsang ba 'dus pa'i chos skor/ 'phags lugs pa'i slob dpon rgyal sras sa 'dres pa dang / ye shes zhabs lugs pa'i slob dpon dman zhabs gnyis la gsan pa yin kyang / lugs
de gnyis gang gi nang du yang mi 'du ste/ 'grel pa de nas mi bskyod pa gtso bor byas pa'i lha nyer lnga'i dkyil 'khor zhig bstan pas ye shes zhabs lugs kyang min par bshad
cing / lta ba rnam rig tu bkral bas 'phags lugs kyang ma yin pas so/ /

yang rnal 'byor bla med du bkral bas grub chen kun snying gi lugs dang yang mi mthun la/ gsang sngags kyi shing rta'i srol rang dgar byed pa yang ma yin pas/ bla ma snga ma
kha cig gi rjes 'brang las 'os med mod/ 'on kyang gang gi rjes su 'brangs kyi bshad tshod kha gsal med par brten/ bla ma gong ma dag gi srol legs pa gcig tu mdzad pa yin
no/ /srol bzhi pa ni/ slob dpon sgeg pa'i rdo rje bya ba zhig gis mdzad pa'i rtsa rgyud kyi 'grel pa gleng gzhi ma rgyud dang mthun par bshad pa zhig yod pa de la ngos 'dzin
par bshad cing / slob dpon 'dis gsang 'dus chos skor gang la gsan gyi bshad pa gsal ba zhig ma byung la/ slob dpon sgeg pa'i rdo rje bya ba'i mtshan dang ldan pa mtshan
brjod kyi 'grel byed 'jam dpal seng ldeng gi dkyil chog rtsom pa po de yin na mgon po 'jam dbyangs kyis rjes su bzung nges shes pa zhig yin par bshad pas/ 'jam dbyangs
las dngos su gsan pa yin nam zhes bla ma gong ma dag gi gsung rgyun las 'byung zhing srol gcig tu mdzad pa yin no/ /yang lam srol lnga pa ni paNDi ta smr-i tis bla ma bzang
po'i zhabs zhes pa la gsang 'dus zhus nas rtsa rgyud la 'grel pa brtsams/ 'gyur yang paNDi ta rang nyid kyis mdzad pas/ bod skad 'o le ba las med pa'i stobs kyis 'gyur
legs po med par bshad pa de nyid yin la/ srol drug pa ni slob dpon shAnti pa sogs mkhas pa sgo drug gi rjes tsam la byang shambha la nas 'phags yul du dpal ldan rgyu skar
gyi dkyil 'khor bcu gnyis 'gyur ba'i nang

nas gsang ba 'dus pa rigs drug gi dkyil 'khor bzhugs pa de nyid de/ de yang dus 'khor sngon la byung nas de'i chos skad gsang ba 'dus pa la sbyar ba lta bu ni ma yin la/ dus
'khor gsang 'dus ltar bkral ba yang ma yin zhing / dus 'khor ba rnams kyi lugs la bla med thams cad dus 'khor ltar 'chad pa zhig yin pas gsang ba 'dus pa dus 'khor ltar
bkral ba zhig yin par bshad do/ /de lta bu'i gsang ba 'dus pa rigs drug gi dkyil 'khor yang / gsang 'dus lha dgu ma/ bcu gsum ma/ bcu dgu ma/ nyer lnga ma/ so gnyis ma/
so bzhi ma rnams yin pa las/ dang po ni rigs lnga yum bzhi'i dkyil 'khor/ gnyis pa ni/ de dag gi steng du sgo ba bzhi bsnan pa'i dkyil 'khor/ gsum pa de'i steng du rdo rje
ma drug bsnan pa'i dkyil 'khor/ bzhi pa ni de nyid kyi steng du byams pa dang sa snying dor ba'i sems dpa' drug bsnan pa'i dkyil 'khor/ lnga pa ni lha de rnams kyi steng
du khro bo gtsug tor can the ba'i khro bo lnga/ khro mo drag can ma dang drug bsnan gtso bo yab yum gnyis gcig tu bgrangs pas so gnyis 'byung ba'i dkyil 'khor de nyid do/
/drug pa ni de'i steng du gnod mdzes dang / shin tu sngon mo bsnan pas so bzhi 'byung ba de yin no/ /de'i nang nas thog mtha' gnyis ni dus 'khor ba'i thun mong ma yin
pa'i khyad chos yin par bshad la/ lha bcu gsum ma ni rtsa rgyud kyi dngos bstan du yod par bshad cing / grub chen indra bhu tis ye shes grub par yang bshad/ lha bcu dgu ma
ni ye shes zhabs lugs dang thun mong ba/ nyi shu rtsa lnga ma ni grub chen

kun dga' snying po'i lugs dang thun mong ba/ lha so gnyis ma ni 'phags lugs dang thun mong ba yin par gsungs pa yin no/ /lam srol bdun pa ni/ rdo rje sems dpas za hor gyi rgyal
po rab gsal zla ba la tantra sde bco brgyad yo gar 'brel ba'i man ngag gnang ba la brten nas/ rgyal bas lung bstan cing sgrol mas byin gyis brlabs pa'i grub chen kun
dga' snying pos gsang 'dus rtsa rgyud dang / rnam snang sgyu 'phrul drwa ba rtsa bshad du bsdebs nas yo ga rdor dbyings ltar bsnun sreg bcings gsum gyi srung 'khor dang
/ phyag rgya bzhis rgyas 'debs sogs mdzad pa'i lugs de nyid dang / de yang grub chen 'di rdor dbyings ltar mdzad pa'i dgongs bzhed ston pa sangs rgyas nas zhag bdun lon pa'i
tshe rtsa rgyud de nyid 'dus pa gsungs pas/ de'i rjes su gsungs pa'i rgyud thams cad de'i bshad rgyud lta bur bzhed cing / ma rgyud sangs rgyas mnyam sbyor dang / pha
rgyud gsang ba 'dus pa/ sgyu 'phrul dra ba sogs yo gar bshad de/ sangs rgyas mnyam sbyor dang gsang ba 'dus pa gnyis la yo ga ltar bkral ba'i 'grel pa yang mdzad la/ 'o
na gsang ba 'dus pa sogs bla med rnams yo gar bkral ba mi 'thad dam snyam na/ skyon med de/ spyir yo ga la 'phags yul gyi slob dpon rnams kyi 'grel tshul dang / za hor gyi
slob dpon rnams kyi 'grel tshul gnyis las/ dang po ni/ gsang sngags la rgyud sde bzhi sogs kyi rnam gzhag mdzad nas rdor dbyings sogs rgyud sde gsum par mdzad de/ de'i
gong

na bskyed rdzogs zab mo'i lam rnams kyi sgo nas gzhan las khyad par du 'phags pa'i rnal 'byor bla med kyi rgyud sde rnams yod par bzhed/ gnyis pa ni grub chen kun snying sogs
za hor ba rnams spyir gsang sngags la rgyud sde gsum gyi grangs nges mdzad nas spyod rgyud kyi gong du yod pa'i rgyud sde thams cad yo gar bsdus te/ de dag gi gong na
bla med bya ba'i rgyud sde med par bzhed pas 'gal ba cher med cing / gsang ba 'dus pa'i rgyud kyi dgongs pa zhig yin par bshad pa yin te/ dper na bla med spyi tsam pa la
yang 'phags yul ba'i slob dpon rnams kyi bzhed pas/ dus 'khor 'di bla med gzhan dang mi mthun pa'i chos skad zur ba zhig yin par gsungs la/ byang shambha la'i rigs ldan rnams
kyis bla med thams cad dus 'khor ltar bshad rgyu yin gsungs nas bde dges gsang gsum sogs dus 'khor ltar bkral ba'i sems 'grel skor gsum byung ba lta bu'o/ /gnyis pa
bod yul du lam srol ji ltar byung ba'i tshul ni/ 'o na gsang ba 'dus pa 'di bod du dus ji tsam na byon bshad pa'i srol mi 'dra ba ji ltar byung zhe na/ bstan pa snga dar
la 'di 'gyur kyang phyis lhad zhugs par bshad pas ltar snang ba yin la/ bstan pa phyi dar gyi dus su lo chen rin chen bzang pos paNDi ta shaddha la gsang 'dus kyi chos skor
zhus nas bsgyur cing dar bar mdzad kyang deng sang lo chen nas brgyud pa'i gsang 'dus 'phags lugs ni chad nas mi bzhugs pa la/ phyis lo chen gyi sku tshe'i smad tsam gyi
dus su jo bo rje bod du byon nas mgar dge ba

rab gsal la gsang 'dus 'phags lugs gnang yang de nyid las brgyud pa deng sang mi bzhugs/ yang jo bos lha btsun byang chub 'od la gsang 'dus 'jam rdor gyi dkyil 'khor la spyan
ras gzigs dbus su go 'pho ba'i gsang 'dus spyan ras gzigs lha bcu dgu'i dbang gnang zhing / de nas brgyud pa'i dbang de deng sang yang ma nyams par bzhugs so/ /gsang 'dus
spyan ras gzigs 'di yang slob dpon shanti pas gsang 'dus kyi 'grel par/ gal te rgyal gzhan dbus mar bzhag /de yi rigs kyi dkyil 'khor yin/ /zhes 'byung ba ltar/ ye shes
zhabs lugs pas 'jam dbyangs dbus su bzhag nas/ 'jam dbyangs kyi rigs bdag mi bskyod pa de yar btegs pa'i dkyil 'khor de mi bskyod pa'i dkyil 'khor du 'jog pa ltar/ jo
bo'i lugs la spyan ras gzigs dbus su bzhag dbus kyi mi bskyod pa nub kyi 'od dpag med kyi gnas su bzhag 'od dpag med spyan ras gzigs kyi rigs bdag tu yar btegs pas dkyil
'khor de yang spyan ras gzigs kyi rigs bdag 'od dpag med kyi dkyil 'khor du 'gyur bar gsungs pa yin no/ /lha bcu dgu'i dkyil 'khor de yang gsang ba 'dus pa rtsa rgyud kyi
dngos bstan la rigs lnga yum bzhi khro bo bzhi ste bcu gsum las med kyang / gleng gzhi nas 'byung ba'i rdo rje ma drug bsnan pa la bzhed pa yin la/ de'i tshe rigs lnga ma
tshang bar 'gyur ba'am rigs lnga tshang yang 'khor gyi lhas gtso bo'i sa bzung bas gtso 'khor go log pa'i nyes pa mi 'byung

snyam na/ 'jam rdor gyi tshe mi bskyod pa rigs bdag tu btegs/ de'i dod du 'jam dbyangs/ spyan ras gzigs kyi tshe 'od dpag med rigs bdag tu byas/ de'i shul du mi bskyod pa bzhugs/
dbus su spyan ras gzigs bkod pas rigs lnga ma tshang ba'i skyon yang med cing / gal te rgyal gzhan dbus mar bzhag /ces pa ltar 'jam dbyangs dang spyan ras gzigs gnyis
'khor gyi sems dpa' gtso bo'i gnas su bzhag pa min gyis/ rang dga' ba re gzhan nas byon pa gtso bor bzhag pa yin pas gtso 'khor go log gi nyes pa med par shes dgos so/
/des na ye shes zhabs lugs pa'i lha bcu dgu ma la dbus kyi mi bskyod pa rigs bdag tu yar btegs pas gtso 'khor gyi sar bkod pa'i nyes pa mi 'byung / jo bo'i lugs kyi spyan
ras gzigs lha bcu dgu ma la gtso 'khor go log pa'i nyes pa rang ga la yong / 'on kyang dbus kyi mi bskyod pa nub kyi 'od dpag med kyi gnas su spos pas gtso bo 'khor gyi
gnas su phab pa ltar snang bas dpyod ldan dag gis nyes spong la 'bad dgos so zhes bla ma mkhas pa dag gis bshad do/ /'o na ye shes zhabs lugs pa'i bcu dgu ma 'di mgon po
'jam pa'i dbyangs kyis ye shes zhabs lugs la dngos su gnang bas 'di la 'khrul ba med kyis/ jo bo rje'i lha bcu dgu ma 'di ji ltar yin zhe na/ 'di nyid yi dam gyis gnang
ba yin nam/ bla ma brgyud pa'i man ngag yin gsal kha byas pa zhig kho bos sngar ma mthong bas 'di yin gyi kha tshon gcod ma spobs mod/

'on kyang jo bo rje 'di snyigs ma'i skye bo gdug pa can rnams byams snying rje byang chub kyi sems gsum gyi sgo nas 'dul ba la ches mkhas shing / yi dam thugs rje chen po dang
/ rje btsun sgrol ma sogs kyis rjes su bzung ba sogs dpag tu med pa'i yon tan mnga' ba rtsod pa dang bral ba'i paNDi ta chen po zhig yin par yongs la grags shing grub
pas/ yi dam lhas gnang ba thob pa'i gdams pa'am/ bla ma brgyud pa bar ma chad pa las 'ongs pa'i man ngag lta bu 'khrul med tshad ldan zhig yin pa la ni the tshom za dgos
pa ma yin no/ /yang jo bo rje bod du phebs pa'i rjes tsam la 'brog mi lo tsA ba shAkya ye shes kyis rgyal po sprin gyi shugs can la gsang ba 'dus pa'i chos skor gsan nas
bod du spel ba'i lo tsA ba 'di'i lugs kyi gsang ba 'dus pa'i chos skor yang bod du byon la/ yang bla ma gnyan lo tsA bas ri sul gyi rnal 'byor ma dang bla ma bandha pa la
ye shes zhabs lugs gsan/ de nyid nas rje btsun sa skya pa chen po la brgyud pa'i dbang rgyun sogs deng sang yang ma nyams shing 'phel rgyas su bzhugs pa yin la/ gzhan yang
phyis su chag lo chos rje dpal gyis bal po'i paNDi ta ra wentra pa la gsang ba 'dus pa'i dbang bka' dang bshad bka' sogs gsan nas/ de'i slob ma grags pa grub/ de'i slob
ma jo btsun me 'bar sogs la brgyud nas da lta yang dbang bka' bzhugs par sems la/ yang 'brog mi'i sku tshe'i smad tsam la de'i slob ma 'gos khug pa lhas btsas sam mtshan
dngos 'gos lo bsod nams rtse mo zhes bya ba de nyid kyis rgya gar du lan

gsum byon te/ paNDi ta btsun mo can/ mngon shes can/ nag po dam tshig rdo rje/ paNDi ta sprin gyi shugs can dang bzhi la gsang ba 'dus pa'i chos skor mthil phyin par gsan nas
bod du dar rgyas su mdzad pa la gsang 'dus 'gos lugs zhes grags shing / lo tsA ba 'dis dpal gsang ba 'dus pa la 'chad nyan rtsal ston mdzad pas slob ma yang rgyud kyi
ka ba btsugs pa bzhi/ man ngag gi gdung ma theg pa brgyad/ las tshogs dang 'phrin las la mkhas pa lcam dang dral ma gshibs pa lta bu shin tu mang ba byung ba'i tshul sogs
rgyas pa 'og tu 'byung ngo / /'dis sgron gsal la 'gyur bcos cung zad mdzad/ de la sgron gsal g.yar khral mar grags/ gsang 'dus rtsa rgyud lo chen rin bzang gis bsgyur ba
la bcos ma mdzad/ rgyud don mtha' dag mngon rtogs kyi rim par bsdebs nas brjod bya rgya che bar ston zhing / bla ma dang po gsum gyi dgongs bzhed thams cad bkod pa'i stong
thun chen mo/ /'chad thabs rgyan bdun sogs kyi rnam gzhag ston pa stong thun chung ba/ rtsa rgyud kyi tshig 'grel sgron gsal gzhir bzhag pa la bla ma rnams gyi bshad srol
thun mong ba dang / nang gses mi 'dra ba so sor ma 'dres par rtsa rgyud kyi steng du mchan bkod pa la rgyud kyi mchan chen du grags pa rnams mdzad/ gzhan bla ma rnam
gsum gyi gdams pa yi ger bkod pa la 'gos kyi shog ril gsum du grags pa sogs gsang ba 'dus pa skor la bstan bcos yang mang du mdzad

de 'dus pa'i bstan pa nyi ma shar ba lta bur mdzad/ de lta bu'i 'gos lo chen po des slob ma rgyud kyi ka ba tshugs pa bzhi'i nang tshan mang ra ba seng ge rgyal mtshan las
rdog ye shes seng ges 'gos lugs yongs su rdzogs pa gsan/ ston thun 'bring po rim lnga'i sgrol ma bya ba mdzad/ de nas rdog nyi ma seng ges kyang 'phags lugs kyi yig cha rnams
la sa bcad dang / Tikka sogs dang / khyad par rgyud kyi stong thun chung ba bya ba dang / spyod bsdus kyi 'grel pa/ sgron gsal gyi 'grel bshad sgron chung du grags pa
rnams mdzad/ rdog ArYa de was gsang 'dus kyi dkyil chog dang 'grel pa sogs yig 'jogs rgya chen po mdzad cing / rdog pa rnams kyis gsang ba 'dus pa la 'chad nyan phul du
byung ba mdzad nas che cher dar zhing 'dus pa la bka' drin shin tu che bas/ rdog pa'i gsang 'dus 'gos lugs las logs su med kyang / 'dus pa la bka' drin shin tu che bas gsang
ba 'dus pa la 'gos rdog mar gsum zhes lugs srol so so ba lta bur grags/ yang 'gos lo chen po la 'khon dkon mchog rgyal pos gsan/ des skyu ra a skyabs/ de la sa chen
gyis gsan pa dang / 'gos kyi slob ma ka ba tshugs pa dge ser gyis bla ma gnam kha 'ub pa chos kyi rgyal mtshan la gnang / kha'u pa de nyid kyi drung du rje btsun sa skya
pa chen po kun dga' snying pos 'gos lugs kyi dbang rgyud sgrub thabs man ngag mtha' dag gsan nas shin tu dar bar mdzad pa yin la/ de ltar na 'gos lugs ldog lugs dang sa lugs
gnyis/ sa lugs

la 'gos rdog pa nas brgyud pa'i gsang 'dus rnying ma dang / kha che paN chen nas chos rje sa paN la bka' babs pa'i gsang 'dus gsar mar grags pa gnyis las/ phyi ma 'di la gsar
ma zer ba'i rgyu mtshan yang / kha che'i paNDi ta chen po shAkya shrI bha dra bod du phebs pa la bdag nyid chen po sa skya paNDi ta chen pos mdo sngags rig gnas dang bcas
pa dang / khyad par dus kyi 'khor lo dang / gsang ba 'dus pa'i rgyud sgrub thabs gdams pa kun cha tshang bar gsan/ de'i tshe lo paN khyad par can de gnyis kyis klu byang
gi dkyil chog nyi shu pa dang / sgra gcan 'dzin dpal bshes gnyen gyis mdzad pa'i dkyil chog zung 'jug gsal ba gnyis gsar du bsgyur/ de phyin chad nas sngar gyi dbang
la dbang bka' rnying pa dang / kha che paN chen gyi dkyil chog nyi shu pa klu byang gis mdzad pa'i steng nas bskur ba'i dbang bka' gsar mar tha snyad bzhag go /yang phyis
su bu ston rin po che thams cad mkhyen pas 'dus pa'i bstan pa dar bar bzhed de kun mkhyen 'phags 'od la dka' ba dpag tu med pa zhig gi sgo nas gsang 'dus gsan pas/ 'phags
'od kyis gsang 'dus brgyud pa'i lugs srol so so'i phyag len thams cad 'dus pa'i dbang bka' rgyas pa gcig dang / rim lnga'i khrid dang rgyud kyi bshad bka' sogs mtha' dag
gnang / bu ston gyis bstan pa'i khur chen po bzhes te 'chad nyan rtsal du ston pas gsang ba 'dus pa'i bstan pa mi nub pa'i srog shing lta bur gyur te/ gsang ba 'dus pa
skor la yig cha yang / 'og tu rgyas par 'chad pa ltar/ gsang 'dus rgyud kyi 'chad thabs gsang ba'i sgo 'byed/ khrid yig nor

bu rin po che'i za ma tog la sogs pa mang du mdzad la/ de ltar bu ston gyis 'phags 'od la legs par gsan pa'i gsang ba 'dus pa'i dbang 'di la bka' babs so so'i lugs kun 'dus
zhes mtshan du btags/ de tsam nas bzung gsang 'dus kyi dbang gcig thob pa na brgyud pa'i bka' babs bdun ldan zhes gsungs nas brgyud pa lugs so so thams cad nas 'dren pa
'di byung ba yin la/ 'di la rje rdo rje 'chang kun dga' bzang po'i gsung rgyun las/ bka' babs bdun ldan gyi dbang 'di sa skya pa'i kye rdor bka' babs bzhi ltar brgyud pa'i
lugs srol so sor ma 'dres pa zhig dgos pa las/ da zha lu bas gcig tu bsres tshar 'dug pas dgag sgrub mang na/ dbang bka' gcig po 'di yang ma byung dogs 'dug ces 'byung
bas/ de ni thugs shin tu mad par snang ste/ bu ston la 'phags 'od kyi bka' babs bdun po dbang chog gcig gi steng nas dus gcig la ma bskur bar/ dbang rnams so sor bskur/ brgyud
pa yang gcig la thams cad 'dus pa 'di ma mdzad par so sor 'dren pa mdzad na/ rje btsun sa skya pa la bka' babs pa'i dges pa rdo rje bka' babs bzhi ltar/ lugs bdun kha
ma 'dres pa'i gtsang hrig pa gcig 'byung ba las/ de ma byung bar bka' babs bdun ldan zhes pa'i ming 'dogs mdzad pa 'di la don rgyud la 'gal ba cher med de/ rdog lugs kyi
dbang lta bu gcig la yang brgyud pa gzhan rnams kyi dbang gi don tshang bas/ rdog lugs kyi dbang thob na bka'

babs gzhan rnams kyi dbang yang don gyis thob par 'gyur bas so/ /'on kyang tshig gi brgyud pa la dbang chog gcig la brgyud pa thams cad 'dren pa ni phyag len zor yangs su shor
bar snang ste/ don 'di la dgongs nas bdag gi bla ma mkhan chen thams cad mkhyen pas mdzad pa'i gsang 'dus mi bskyod pa'i dbang bka' gsar rnying gi dogs dpyod blo gsal
nyer mkho'i legs bshad ya rab mkhas pa'i gtam skyes zhes bya ba las/ sngar gyi ngor chen rdo rje 'chang gi gsung rgyun de 'dren par mdzad nas zhes rdo rje 'chang kun dga'
bzang pos gsungs par bshad pa 'di myangs na/ 'di'i khog na sbas don zab mo zhig 'dug ste gsal grags na chu la nya mi chags/ da dung yang dpyod ldan dag gis gab par bya'o
zhes gsungs pa yang blo gros dang ldan pa rnams kyi yid la 'bab pa'i gsung yin no/ /yang skyes mchog mar pa lo tsA bas rgya gar du byon nas jo bo nA ro ta pa la 'dus pa'i
dbang dang / rim lnga'i khrid/ rgyud rkyang man ngag gi bshad pa hril gyis dril ba tsam gsan/ rgyas par ni nub gu la kShe tra'i gtsug lag khang na bzhugs pa'i dpal ye
shes snying po las 'dus pa'i dbang rgyud gdams pa 'grel pa dang bcas pa'i bka' mtha' dag gsan bod du spel ba las mar lugs zhes yongs su grags/ de yang lugs 'di la mkhas pa
paNDi ta'i lugs dang / ku sa li'i lugs gnyis mdzad nas/ dang po sgron gsal dang / spyod bsdus kyi steng nas rim gyis lam ston pa 'grel pa lugs dang / gnyis pa ni rnal 'byor
pa ku sa li'i nyams len sangs rgyas lag

bcang gi man ngag gang zag cig car ba'i lam rim ston pa rim lnga gdan rdzogs sam nag khrid la bzhed cing / phyi ma 'di la dbang bskur ba'i tshul yang dbang bzhi la dkyil 'khor
bzhi dang / me tog dor tshul mi 'dra ba bzhi dang / ye shes dbab pa'i tshul mi 'dra ba bzhi mdzad nas 'di gzhan las zab cing khyad par du 'phags par gsungs nas mar pa
rang gi thugs bzhed kyang phyi ma 'di la gtad/ 'di la mar pas rim lnga bsdus gsal mdzad/ brgyud pa 'dzin pa la rgya pho ba lung pa dang / gtsang ston gyi me ston tshon po
gnyis byung zhing / pho ba lung pa dang me ston tshon po gnyis kas rim lnga bsdus gsal la 'grel pa re mdzad pa'i snga ma lhad ma zhugs pa'i rnam dag cig yod par gsungs
la/ phyi ma 'di la nA ro chos drug dang bsra sa bsre se byas pa'i 'grel pa rnam dag ma yin zhes rje rdo rje 'chang kun dga' bzang po'i gsung rgyun las 'byung ngo / /yang
rje mar pa lo tsA bas tshur ston dbang gi rdo rje la gdams/ de nas mkhas grub 'ga' brgyud nas rgya mkhar thang spe ba 'phags pa skyabs kyi bar du byon/ 'phags pa skyabs 'di
man chad 'gos dang mar lugs gnyis ldan du bzhugs/ de la gser sdings ba gzhon nu 'od kyi lugs gnyis char gsan med kyang / gser sdings pa 'di gsang 'dus la mkhas shing zhal
phod kyang che/ lugs gnyis kyi nang nas mar lugs la thugs rtsis che bas yig cha yang / bla ma brgyud pa'i lo rgyus/ bskyed rdzogs gnyis gdan thog gcig tu bsgom pa/ lam
rtags dang

'grel pa'i man ngag don lnga ma dang don bzhi ma/ rim lnga gdan thog gcig tu bsgom pa'i man ngag 'khor lo can dang 'khor lo med pa/ srog rtsol la brten nas gtum mo bsgom pa
rim lnga dang sbyar ba/ rim lnga sems dpa' gsum brtsegs kyi gdams pa/ 'khor ba 'jug ldog la brten nas ma rig pa rtsad nas gcod pa'i gdams ngag skye 'chi gnyis la brten nas
'pho ba grong 'jug gis le lo can 'chi khar 'tshang rgya ba'i man ngag mnyam gzhag sgyu ma/ rmi lam sgyu ma/ bar do sgyu ma gsum gyi man ngag sku gsum gyi 'pho ba'i man
ngag btsan thabs su 'pho ba'i man ngag chags can 'og sgo la brten nas bde ba bsgom pa'i man ngag bsre ba drug gi man ngag rdo rje sems dpa'i gseb lam/ sdig po che btsan
thabs su 'tshang rgya ba'i man ngag mgrin par rmi lam la brten nas sgyu ma btsan thabs su bzung ba'i man ngag snying gar mi shigs pa'i thig le la brten nas ma rig pa rtsad
nas gcod pa'i man ngag rim lnga cig car ba'i man ngag gsang ba thugs kyi rim lnga'i man ngag da lta nyid nas 'bras bu sangs rgyas kyi bzhugs tshul gtan la dbab pa/ pha
rgyud yang snying / ma rgyud yang snying rnams te chos tshan nyer lnga tsam yod la/ de dag gi nang nas brgyud pa'i lo rgyus ma gtogs/ gzhan rnams bla ma'i man ngag gi gnad
kyi khrid yin pas man ngag gnad khrid dam nag khrid du grags so/ /'di dag gtso cher mar lugs yin la/ gser sdings pa 'di la 'gos lugs kyang ma tshang ba med pa bzhugs pa

yin no/ /gzhan yang bod du gsang ba 'dus pa dpyal lugs dang / gnyos lo tsA ba'i lugs kyi gsang 'dus 'jam rdor gyi bshad srol/ pa tshab lo tsA bas shud phu lo tsA ba'i lugs
kyi gsang 'dus bsgyur ba sogs shin tu mang ba byon kyang / de dag phal cher ni dbang dang rgyud bshad gdams ngag sogs phyogs re ba tsam yin la/ smin grol cha tshang zhing
lugs srol kun gyi gtso bo ni 'gos lugs dang mar lugs gnyis dang / phyis su bdag nyid chen po sa paN la bka' babs pa'i lugs gsar ma dang gsum yin la/ de dag kyang gsang ba
'dus pa mi bskyod pa'i rigs yin gyi/ 'jam pa'i rdo rje dang jo bo'i lugs kyi gsang 'dus spyan ras gzigs kyi srol gnyis po 'di yang mkhas pa rnams la rtsod med tshad thub
du grags shing deng sang bka' ma nub par bzhugs so/ /de rnams kyis dpal gsang ba 'dus pa rgya bod du lam srol ji ltar byung ba'i tshul bstan zin nas// ! //spyi don gsum
pa 'dus pa'i bla ma brgyud pa'i rnam thar bstan pa'i sgo nas rgya bod du ji ltar dar ba'i tshul la yang / 'phags yul du byon pa'i bla ma brgyud pa'i rnam thar bstan pa'i
sgo nas 'phags yul du ji ltar dar ba'i tshul dang / bod yul du byon pa'i bla ma brgyud pa'i rnam thar bstan pa'i sgo nas bod yul du ji ltar dar ba'i tshul gnyis las/ dang
po la 'phags lugs kyi bla ma brgyud pa'i rnam thar bstan pa'i sgo nas 'phags skor dar ba'i tshul dang / ye shes zhabs lugs kyi brgyud rim bstan pa'i

sgo nas lugs de dar ba'i tshul gnyis las/ dang po ni/ gong du bstan pa ltar ston pa rdzogs pa'i sangs rgyas kyis rgyal chen indra bo dhi 'khor dang bcas pa smin par mdzad pa'i
rjes su slar yang gsang ba'i bdag po phyag na rdo rjes klu las gyur pa'i dpa' bo dang mkha' 'gro ma mang po la gsang ba 'dus pa bstan/ 'dus pa'i rgyud kyi glegs bam rnams
kyang klu las gyur pa'i ye shes kyi mkha' 'gro ma rnams la gtad nas nub phyogs u rgyan gyi yul na ches dar bar yod pa las/ de'i tshe rgya gar lho phyogs o dhe sha na
rgyal po bi su kalpa legs pa'i tog ces bya ba rgyu mtshan nyid theg pa la mkhas pa zhig bzhugs te/ de'i thugs dgongs la/ pha rol tu phyin pa'i sde snod las/ las dang po
pas 'dod yon sogs nyon mongs pa spangs nas byang chub bsgrub par gsungs na'ang / mdo bsdud pa las/ de tshe byang chub sems dpa' 'dod yon lnga spyod kyang / /zhes sogs dang
/ 'od srung gis zhus pa las/ ji ltar grong khyer skye bo'i mi gtsang lud/ /de ni bu ram shing pa'i zhing la phan/ /de bzhin byang chub sems dpa'i nyon mongs lud/ /des ni
sangs rgyas chos rnams bskyed la phan/ /zhes 'dod yon la spyod cing nyon mongs grogs su 'char ba'i lam ston pa'i tshig cig ni byung / de nyams su len tshul mi shes pa la
gsal bar bstan pa ma byung bas/ de ston pa'i rgyal ba'i bka' zhig ni yod nges/ de lta bu'i theg pa mchog dang mjal bar shog cig ces smon pa'i tshe/

rmi lam du mkha' 'gro mas khyod de lta bu'i theg pa'i mchog 'dod na/ 'di nas byang phyogs na dpal u rgyan gyi gnas zhes bya bar he ru ka rang byung gi lha khang na dpal gsang
ba 'dus pa la sogs pa'i rgyud sde rin po che rnams ye shes kyi mkha' 'gro ma rnams kyis bdag byas nas yod pas der song la zhus shig ces lung bstan no/ /der rgyal pos dpal
u rgyan gyi gnas su byon te he ru ka rang byung gi lha khang gi sgo bzhi nas rim pa bzhin phyag byas/ slar yang shar sgo nas phyag byas gsol ba btab pa'i rjes su bud
med gcig byung nas/ khyod rgyal po bi su kalpa yin nam gsungs/ yin byas pas/ lha khang gi nang du khrid gsang ba 'dus pa'i dkyil 'khor du mngon sum du bcug dbang bskur/ rgyud
bshad/ gdams pa dang rjes su gdams pa mtha' dag gnang nas glegs bam gtad do/ /spyir o rgyan du la las dbang dang lung thob kyang rgyud ma lon pa dang / la las rgyud
lon kyang dbang dang lung ma thob pa yod na'ang / rgyal po 'dis thams cad dus gcig la lon pa yin la/ de nas rgyal po des gsang ba 'dus pa'i don bsgoms pas phyag rgya chen
po mchog gi dngos grub brnyes nas rgyud rnams khyer te 'phags yul du byon pas/ de'i tshe 'phags yul gyi yul ra Da'i bram ze zhig la sras bzhi yod pa las/ de dag gis gzhon
nu'i dus su sgra'i bstan bcos la sogs pa rig pa'i gnas la legs par sbyangs/ phyis bstan pa la dad par gyur pa dang / de'i nang nas gcig bcom ldan 'das kyi sras sgra gcan
'dzin bzang po'i drung

du rab tu byung ba'i mtshan yang sgra gcan 'dzin bzang por btags/ des phyi'i sde snod la legs par sbyangs pas mkhas pa chen por gyur te/ bi ka ma la shI la'i mkhan po mdzad
cing bzhugs pa las/ rgyal po bi su kalpa zhes bya bas o rgyan nas mkha' 'gro ma rnams las gsang sngags zab mo'i chos lon yod zer ba thos nas dad de/ de'i drung du song zhing
zhus pas/ des kyang gsang ba 'dus pa'i dkyil 'khor du bcug dbang bskur/ rgyud bshad/ gdams pa dang rjes su bstan pa ma lus pa gnang / bram ze des kyang don nyams su
blangs pas bskyed rdzogs kyi don la brtan pa cung zad thob pa dang / de mthar phyin par bya ba'i phyir rab byung gi cha lugs sbas te spyod pa la gshegs so/ /de'i tshe mda'
'phen pa'i spyod pa mdzad de/ mda' legs par bsrangs na gnad du 'phog pa bzhin du/ sems nyid gnas lugs kyi steng du srong na grol bar rtogs nas rtogs pa mchog brnyes so/
/de'i tshe sa ra ha zhes par mtshan grags/ de yang mda' bsnun zhes pa yin la/ grub chen des rang gi rtogs pa glur blangs pa do ha mdzod mdzad/ de yang spyir do ha la rgyal
po do ha/ btsun mo do ha/ dmangs do ha dang gsum las/ de gsum char slob dpon 'dis mdzad par grags kyang / gzhan gnyis ni bal po'i paNDi ta zhig gis byas pa slob dpon 'di
la kha 'phangs pa yin par grags la/ 'dis mdzad pa'i do ha ni dmangs do har grags la/ sems nyid gcig pu kun gyi sa bon te/ /zhes pa yod pa de yin par bshad do/ /de lta
bu'i

grub pa'i slob dpon chen po de mthar dpal gyi ri la gshegs shing / lo sum stong bzhi brgya bzhugs nas skal ldan gyi don mdzad par grag go /de nyid kyis rjes su bzung zhing
byin gyis brlabs pa ni dpal 'phags pa klu sgrub ste/ de yang sangs rgyas mya ngan las 'das nas lo bzhi brgya na rgya gar lho phyogs be ta'i yul du bram ze phun sum tshogs
pa gcig la bu med pa las/ lan cig rmi lam du bram ze brgya la chos ston drangs na bu rnyed ces pa'i lung bstan byung / de nas de ltar byas pas zla ba bcu nas khye'u zhig
btsas te mtshan mkhan la bstan pas/ mtshan bzang mod kyi/ 'on kyang zhag bdun gyi tshe las med do zer/ de la cis phan dris pas/ bram ze brgya la chos ston drangs pas zla
ba bdun dang / dge slong brgya la chos ston drangs na lo bdun thub/ de nas thabs med do zer/ de nas de bzhin byas te lo bdun du nye ba na/ bu'i ro mthong ba pha mas mi bzod
pas g.yog dang bcas yul khams gzhan du btang / des kyang song song ste kha sar pa Ni'i zhal bltas nas rim gyis na lendra na sa ra ha bzhugs pa'i sgo drung du slebs nas/
der snyan ngag gi rig byed ston pas/ bram ze chen pos gsan nas nang du bos pa na/ sngar gyi tshul rnams zhus pas/ slob dpon na re/ rab tu byung na thabs yod gsungs/ phyis
rab tu byung bar khas blangs/ der slob dpon gyis 'chi bdag 'joms pa'i dkyil 'khor du dbang bskur gzungs 'don du bcug khyad par lo bdun lon pa'i nub

mo mtshan thog thag bzlas pas 'chi bdag gi chad pa las thar te tshe'i rig 'dzin brnyes/ de nas lo brgyad lon pa na bram ze chen po de nyid kyi drung du rab tu byung zhing rim
gyis shes bya rig pa'i gnas rnams dang theg pa che chung thams cad la sbyangs so/ /phyis pha ma dang mjal bar bzhed nas pho nya bas brda sbyar ba/ pha ma na re/ da mya
ngan gsang sgrogs mi dgos zer nas yid ma ches/ de la lo rgyus zhib par bsnyad pas yid ches/ pha ma dang mjal thams cad dga' mgur gyur to/ /de nas bram ze chen po de nyid
la gsang ba 'dus pa la sogs pa'i gsang sngags kyi chos zhus pas/ des kyang dkyil 'khor du bcug dbang bskur/ rgyud bshad/ zhal nas snyan du brgyud pa'i gdams pa dang rjes
su bstan pa ma lus pa gnang ngo / /de nas bram ze chen po de nyid la mkhan po zhus nas bsnyen par rdzogs par mdzad nas mtshan dge slong dpal ldan zhes btags so/ /de lta
bu'i mkhan po sgra gcan zin dang / grub pa brnyes pa'i mtshan sa ra ha gnyis lo rgyus phal cher las gcig pa kho na 'byung yang / mkhas pa'i dbang po mang thos klu sgrub rgya
mtshos de gnyis las tha dad par bshad la/ gang ltar de'i tshe mkhan pos lo bcu gnyis su mu ge yong bas gtsug lag khang nyams dmas par gzigs nas/ dge 'dun rnams kyi zhal
lta bar dge slong dpal ldan bskos te dpal gyi ri la gshegs/ der dge slong dpal ldan gyi thugs dgongs la gser 'gyur gyi rtsi byas la dkon mchog dang dge 'dun gyi zhabs
tog bya'o snyam du dgongs te/

slob dpon ba liM ta'i drung du gser 'gyur gyi gdams pa zhus/ gling bar nas gser 'gyur gyi rdzas rnams blangs te gser 'gyur byas pas ma grub pa dang / chang tshong ma zhig gi
skya ba gser du gyur pa gzigs nas/ de la blangs pas gser 'gyur grub/ zangs rnams gser du bsgyur/ mu ge ma byung ba'i sa nas 'bru mang po drangs nas dge 'dun gyi gdugs tshod
sbyar/ de'i tshe yul phyogs kyi mi stobs med rnams shi stobs chen rnams gzhan du deng ste yul stongs par gyur to/ /de nas mu ge bsang pa na dge 'dun rnams na re/ yul
phyogs 'dir mu ge byung ba yin 'dug pa la/ khyod kyis ji ltar byas nas dge 'dun gyi 'tsho ba btsal zer/ rgyu mtshan bsnyad pas/ khyod kyis dge 'dun la ma zhus par gser 'gyur
byas dge 'dun log 'tsho la bkod 'dug pas gnas nas phyung la gtsug lag khang dang mchod rten bye ba gyis shig ces bsgo'o/ /de'i tshe dge slong bde byed ces bya bas rig
pa'i rgyan zhes bya ba'i gzhung 'bum phrag bcu gnyis pa byas nas thams cad sun 'byin pa zhig byung ba na/ de'i gnyen por chos sde snod mang po gsungs/ lta ba log pa rnams
yang dag pa'i lta ba 'dzin du bcug cing chos 'chad kyin bzhugs pas/ re zhig na byis pa gnyis chos nyan du byung bas dri zhim pos khor yug thams cad khyab pa dang / de
gnyis song ba na dri yang med par 'gro ba zhig byung bas/ khyed su yin/ dri 'di ltar 'ong ba ji ltar yin gsungs pas/ de gnyis na re/ nged klu'i rgyal po

'jog po'i bu yin/ mi yul du 'ong pa la tsandan gor shirSha'i bsrung ba byas pa yin zer/ der thugs dgongs la tsandan de la sgrol ma'i sku zhig bzhengs na phan yon che bar dgongs
te/ tsandan de blang du yod dam gsungs pas/ yab la dri yi zer nas dris pas/ slob dpon klu'i yul du 'byon na 'bul zer bas/ zhal gyis bzhes te klu'i yul du byon/ klu khab
sgo na bzhugs pa dang / klu'i rgyal po na re/ dug gis mi tshugs na nang du byon zer nas byon te klu'i rgyal po 'khor dang bcas pa la chos bstan bsod snyoms bzhes/ de'i
tshe klu rnams kyis bzhugs par zhus pas/ da nga mchod rten bye ba bzhengs pa'i 'dam 'tshol ba dang / 'bum gdan 'dren du 'ong gis bsdad mi khom phyis 'ong srid gsungs te/
'dam mang po dang / 'bum dang / yi ge nyung ngu yang gdan drangs te 'bum gyi zhabs nas bag tsam klus ma bskur ba la da lta mjug tu rdzogs so yod pa 'di nyi khri nas kha
bskangs pa yin no zhes grag go /de nas mi yul du klu 'jim las mchod rten la sogs pa bye ba bzhengs dgos pa rnams phal cher grub par mdzad/ 'ga' zhig gis klu yul du mi 'byon
pa'i phyir ma mdzad do/ /de nas bzung ste klu sgrub ces pa mtshan du chags so/ /yang nA gardzu na'i nA ga ni klu ste chos dbyings su skyes pa rtag chad gnyis kyi mtha'
la mi gnas pa gsung rab rin po che'i bang mdzod la mnga' brnyes pa sreg cing gsal ba'i lta ba dang ldan pas klu'o/ /ardzun ni srid sgrub ste chos kyi rgyal srid skyong
ba dang / nyes

pa'i dgra tshogs 'dul bas srid sgrub ste bsdus pas klu sgrub bo/ /de skad du tshig gsal du/ gang zhig mtha' gnyis gnas la gnas gsal zhing / /rdzogs sangs rgyas blo rgya mtshor
skye ba brnyes/ /dam chos mdzod kyi zab mo nyid ji ltar/ /rjes su rtogs bzhin thugs rjes ston par mdzad/ /gang gi lta ba'i me dag gis/ /da dung phas rgol gzhung lugs
kyi/ /bud shing dang ni 'jig rten gyi/ /yid kyi mun rnams 'joms par mdzad/ /gang gi gnyis med ye shes gsung 'di'i tshogs/ /lha dang bcas pa'i gdul bya'i 'jig rten la/ /khams
gsum dag tu rgyal thabs legs mdzad pas/ /srid pa'i dgra sde ma lus 'joms mdzad pa/ /klu sgrub de la phyag 'tshal nas ni de'i/ /zhes gsungs so/ /de nas li kha ra shing
'phel du gser 'gyur byas te sbyin gtong rgya chen po mdzad/ de'i tshe bram ze rgan rgon gnyis la yang gser mang po gnang bas dad de/ rgan pos nye gnas byas chos mnyan pas/
shi nas slob dpon klu'i byang chub tu gyur to/ /de nas shar phyogs na Da be sar byon nas lha khang mang po bzhengs/ de nas seng ldeng gi nags dri ldan gyi 'dabs su byon/
dril bu lta bu'i brag gser du bsgyur bar brtsams pa'i tshe/ ma he 'tsho ba'i byis pa gcig gis nags kyi gseb tu phyin pas/ de nas rgan mo gcig 'dug pa dang 'phrad nas de
na re/ btsun pa ma gi tsho'i nang na klu sgrub bya ba gcig yod kyi/ de la byis pa khyod kyis btsun pa khyod rang gi ma rgan mos re zhig 'dir shog zer gyi 'dug gyis dang
zer ba la/

byis pa des phyin pas gang yin ngo ma shes par slar log yong bas/ yang rgan po na re/ ta la'i lo ma bzung nas kha ta byed pa de yin/ chos gos kyi rgyab na yi ge a gcig kyang
yod gsungs/ der des de la de skad byas pas klu sgrub kyis byon pa'i tshe/ rgan mo de sgrol ma lha lngar zhal gzigs/ kha cig las lha gsum du gzigs zhes kyang 'byung / de'i
zhal nas khyod kyis gser 'gyur gyi rtsi'i sgo nas sems can gyi don byed pa yang bzang ste/ de las kyang mchog bsgrub na sems can gyi don chen po de las 'byung bas dpal
gyi ri la sgrub pa gyis shig gsungs nas mi snang bar gyur/ de ltar zhal gzigs pa'i sgrol ma 'di slob dpon thams cad mkhyen pa'i bshes gnyen gyi lugs kyi sgrol ma lha lnga
ma me tog phreng 'dzin du grags pa de yin par bshad/ thams cad mkhyen pa'i bshes gnyen gyi lha lnga'i sgrub thabs kyang mdzad/ slob dpon 'dis de ltar zhal gzigs pa'i tshe
gtso bo rkyang ba'i sgrub thabs mdzad do/ /de nas sgra mi snyan du gshegs pa'i lam grong khyer du pa la ma bya bar byis pa dzi na ta'i lag ris gzigs nas rgyal por lung
bstan nas sgra mi snyan du byon/ na bza' shing la bkal te khrus mdzad pas gos gzhan dag gis khyer ba la nga'i yin gsungs pas/ nga bdag can zer nas gtad/ de nas sgra mi snyan
pa'i don byas/ slar log ste dpal gyi ri la gshegs par dgongs nas bram ze chen po la 'bul ba'i phyir bdud rtsi bsgrub pa bslabs nas bum pa gang khyer te byon pa'i lam
du sngar gyi byis pa de rgyal por gyur pa dang mjal

nas de na re/ bdag gi mchod gnas su lo gsum tha na'ang bzhugs dgos zer nas gtong du ma 'dod par/ de'i ngor lo gsum bzhugs pa'i tshe/ rgyal po'i btsun mo dang sras mo sogs slob
dpon yab sras la yid chags te rnam pa du mas btegs kyang thugs ma g.yos te spyan tsam yang ma gzigs pas/ de dag ma dga' nas rgyal po dang gnyis kyi bar du phra ma du
ma byas kyang rgyal pos ma gsan/ der lo gcig song ba na rgyal po la sras gcig byung ba slob dpon 'dra ba gcig byung ba dang / 'jig rten pa rnams kyis 'phyas par gyur te/
de'i tshe slob dpon ArYa de bas grong khyer de'i nye logs ma he mang po 'du ba'i klung zhig tu shog 'dam la ma he dkar zal shin tu mdzes pa zhig byas so/ /de'i tshe ma he
mo thams cad de la blta zhing 'khor ba zhig byung ngo / /de'i phyis ma he'i phru gu thams cad de 'dra bar skyes pa dang / 'jig rten pa'i skur ba rnams kyang bsangs so/ /de
nas dpal gyi ri la gshegs/ bram ze chen po la bdud rtsi bum pa phul bas/ khyod bdud rtsi la dga' na ngas rgya mtsho 'di yang bdud rtsir bsgyur bar bya'o gsungs nas skad
cig la rgya mtsho yang bdud rtsir byas so/ /de nas slob dpon yab sras dpal gyi ri la sgrub pa mdzad cing bzhugs pa'i tshe/ sngar gyi rgyal po'i bu de la mas gos rin po
che zhig byin pas/ bu na re/ gos 'di bdag rgyal srid bzung ba'i tshe bgo bar bya zhes smras pas/ mas khyod kyi pha slob dpon klu sgrub dang tshe mnyam pa'i bcud len grub
pas slob dpon ma

grongs bar du pha yang mi 'chi bas khyod kyis rgyal srid skyong ba mi yong zer bas/ bu mya ngan skyes te ngus pa dang / ma na re/ de tsam gyi mya ngan mi dgos kyis/ slob dpon
byang chub sems dpa'i spyod pa rlabs po che la gnas pas dbu bslangs na ster bar 'gyur zhing / der yab kyang 'gum pas khyod kyis rgyal srid thob par 'gyur ro zhes zer ba
dang / de nas rgyal bu des slob dpon gyi drung du phyin nas dbu bslangs pas byin/ de'i tshe ral gris ma chod par rtswa ku shas bcad pas khrag ma byung bar bdud rtsi 'o
ma'i rgyun lta bu byung zhing / dbu bcad pa'i mtshams nas/ nga ni 'di nas bde ba can du 'gro/ /phyi nas lus 'di la yang 'jug par 'gyur/ /zhes pa'i tshig byung ngo zhes kyang
grags/ de nas rgyal bu des dbu slar 'byar gyis dogs nas dpag tshad tsam gyi sar dor ro/ /slob dpon bcud len grub pas sku lus dang dbu gnyis rdor gyur te gnas so/ /de
ltar yang zla ba grags pas tshig gsal las/ dbu ni don du gnyer ba 'ong la thugs rjes dbu ni bcad de stsal mdzad nas/ /bde ba can du klu sgrub gshegs par gyur pa des mdzad
pa'i/ /zhes gsungs pa yin no/ /de lta bu'i slob dpon chen po de ni mdo rgyud du ma nas lung bstan te/ 'jam dpal rtsa rgyud las/ de bzhin gshegs pa nga 'das nas/ /lo ni bzhi
brgya lon pa na/ /dge slong klu zhes de 'bod 'byung / /bstan pa la ni dad cing phan/ /rab tu dga' ba'i sa thob pa/ /lo ni drug brgya dag tu 'tsho/ /rig pa rma bya chen
po ni/ /bdag nyid chen po des kyang 'grub/ /bstan bcos sna tshogs don

dang ni/ /dngos po med pa'i don de rig /gang tshe lus de bor ba na/ /bde ba can du skye bar 'gyur/ /de ni mthar gyis sangs rgyas nyid/ /nges pa kho nar yang dag thob/ /ces
dang / lang kar gshegs pa las/ lho phyogs bai ta'i yul na ni/ /dge slong dpal ldan cher grags pa/ /de ming klu zhes 'bod pa ste/ /yod dang med pa'i phyogs 'jig pa/ /nga yi
theg pa 'jig rten du/ /bla med theg chen rab bshad nas/ /rab tu dga' ba'i sa bsgrub ste/ /bde ba can du de 'gro'o/ /zhes dang / 'phags pa sprin chen po stong phrag bcu
gnyis pa las kyang / kun dga' bo li tsa bI gzhon nu sems can thams cad kyis mthong na dga' ba zhes bya ba 'di ni/ nga mya ngan las 'das nas lo bzhi brgya lon pa na klu zhes
bya ba'i dge slong du gyur nas nga'i bstan pa rgyas par rab tu bstan te mthar gyis dang ba'i 'od ces bya ba'i 'jig rten gyi khams su de bzhin gshegs pa ye shes 'byung
gnas 'od ces bya bar 'gyur ro zhes dang / dus kyi 'khor lo'i rgyud phyi ma las/ dge slong slob dpon klu sgrub ces bya ma lus yon tan 'byung khungs sems can kun la phan 'dogs
pa/ /zhes pa la sogs gsungs pa yin no/ /de ltar rgyal bas lung bstan pa'i skyes bu chen po des bka'i dgongs pa rang dbang du 'grel ba'i sgo nas bstan bcos kyang / bden
gnyis zung 'jug dang gzhi lam 'bras gsum gyi gnad bshad de/ theg chen dbu ma'i don rgya cher bstan pa la sku gsum la bstod pa la sogs pa bstod pa'i tshogs/ don dam rten
'brel stong nyid kyi gnad bshad de yod

pa'i mtha' bsal ba'i phyir/ rtsa shes sogs rig tshogs/ kun rdzob las 'bras kyi gnad bshad de med pa'i mtha' bsal ba'i ched du rin chen phreng ba sogs gtam tshogs/ gzhan yang
bshes springs sogs springs yig gi tshogs dang / rab byung gi nyams len gtso bor ston pa byang chub kyi tshogs/ byang sems kyi spyod pa ston pa mdo kun las btus dang / bslab
pa kun las btus/ gso ba rig pa ston pa la sbyor ba brgya pa sogs dang / yang lugs kyi bstan bcos la shes rab brgya pa sogs mdzad do/ /de dag ni rgyu mtshan nyid kyi
theg pa yin la/ 'bras bu sngags la ni gong du bstan pa de dag dang / gzhan yang slob dpon 'dis phyag rgya bzhi pa zhes bya ba'i bstan bcos mdzad pa yin mod kyang / bu ston
rin po che'i gsang ba 'dus pa'i rgyud kyi bshad thabs gsang ba sgo 'byed las/ phyag rgya bzhi bstan pa ni man ngag snye ma dang / gru rdzing la sogs pa nas so so skye bo
man ngag mi shes pa dag gis byas pa yin gyi/ klu sgrub kyis byas pa min par bshad do zhes gsungs shing / de tsam zhig mthong ba'i phyis kyi mkhas par rlom pa 'ga' zhig
gis kyang / bdag nyid chen po sa skya paNDi ta chen pos sdom gsum rab dbyer bstan bcos de nas lung 'dren par mdzad de/ klu sgrub kyis mdzad par bzhed pa la/ de slob dpon
gyis mdzad pa min pa'i shes byed dang / chos kyi rje'i bzhed pa la gnod byed kyi lung rigs ltar snang ba mang du brjod pa rnams ni/ mkhas pa'i mkhas pa chen po dpal mang
du thos pa klu sgrub rgya mtsho'i gsung las/

gnyis 'thung rang bzhin mdzes pa'i gom stabs la/ /'gran 'dod wa skyes gar stabs bsgyur ba'i mod/ /mi gtsang 'dam du lhung ba'i rnam thar la/ /lha rnams rgod pa'i dbyangs kyis
khrel zhes thos/ /zhes sngon gyi gtam rgyud dang sbyar nas 'byung ba ltar/ glang chen la wa skyes sogs las khyad par du bya'o snyam pa'i bsam pa med kyang lus stobs kyi
shugs kyis glang po che rang nyid rang bzhin gyis 'gro ba'i gom stabs shin tu mdzes shing brjid chags pa des wa skyes sogs gzhan rnams zil gyis non pa na/ de ma bzod par
wa skyes shig glang po che la 'gran 'dod kyis par spir gyi 'gro lugs mang po zhig byas pas 'gran ma bzod pa'i khar/ rang nyid mi gtsang ba'i 'dam du lhung ba na de la lha
rnams kyis dgod pa dang bcas pas khrel ba ltar/ bdag nyid chen po sa skya paNDi ta la gzhan gzhung ngan pa bkag nas rang gzhung dar ba dang / grags 'dod kyi kun slong
med kyang / mi nas mir gyur skye ba nyi shu lnga/ /zhes sogs dang / skye ba gzhan du sbyangs pa dang / /mkhas pa du ma bsten pa dang / /rnam par dpyod pa'i blo gros kyis/
/shes bya kun la 'jigs med thob/ /ces mi nas mir gyur pa skye ba nyi shu rtsa lnga'i bar du mgon po 'jam pa'i dbyangs kyis rjes su bzung zhing rig pa'i gnas mtha' dag la
ches cher sbyangs pa dang / kha che'i paNDi ta shAkya shrI sogs mkhas pa'i skye bo mang du bsten cing / rnam par dpyod pa'i blo gros phul du byung bas shes bya'i gnas kun
la mi 'jigs pa'i spobs pa thob pa'i stobs kyis chos dang chos ma yin pa'i rnam dbye

phye ba tsam gyis ltar snang ba'i grub pa'i mtha' thams cad zil gyis non zhing / sa gsum na snyan pa'i gdugs dkar po legs par g.yo ba de ma bzod par de la 'gran 'dod kyi bsam
pas lung rigs ltar snang gi ca co 'brug ltar bsgrags kyang / chos kyi rje la 'gran ma nus pa'i khar rang nyid la mkhas pa'i skye bo rnams khrel bar 'gyur ba las 'bras
bu gzhan yod par ma 'khum/ des na phyag rgya bzhi pa la tshigs bcad ma zhig dang / lhug pa gcig ste gnyis yod pa'i tshigs bcad ma de slob dpon klu sgrub kyis mdzad pa ma
yin par a bha ya'i man ngag snye ma dang / pho brang zhi ba 'od sogs kyis bshad mod kyang tshig lhug tu yod pa de slob dpon gyis mdzad pa yin nges shes yin pas/ bu ston rin
po che'i de yang tshig lhug ma 'di la dgongs la/ bdag nyid chen po sa paN gyis/ 'phags pa klu sgrub nyid kyis kyang / /phyag rgya bzhi par 'di skad gsungs/ /zhes pa'i
phyag rgya bzhi pa ni lhug par yod pa de yin pas 'di ni 'phags pa klu sgrub kyis mdzad pa yin te/ slob dpon dga' ba skyong gi dbang bskur nges bstan gyi dka' 'grel las/ 'phags
pa klu sgrub kyi zhal snga nas/ phyag rgya bzhi pa bstan pa las/ dper na bzhin gyi gzugs brnyan me long du shar ba ni bzhin ma yin la/ sngar grub pa dang da lta grub
pa ma yin pa bzhin du de nyid gzugs brnyan 'dra ba tsam sgrub par byed mod kyi zhes sogs lung 'dren yang mdzad pas 'di la 'khrul pa med la/ des na slob dpon gyis rdo rje
theg pa'i phyogs la phyag rgya bzhi pa sogs mang du mdzad do/ /de lta bu'i

slob dpon chen po de la slob ma'i mchog thugs sras bzhi/ nye sras gsum rnams su yod pa las/ thugs sras bzhi ni/ 'jam dpal zhal mthong shAkya mi tra/ sgrol ma'i zhal gzigs na
ga bo dhi/ sa brgyad non pa arYa de wa/ spyan gzigs zhal mthong ma tang gi pa'o/ /nye sras gsum ni/ sangs rgyas bskyang / legs ldan 'byed/ slob dpon dpa' bo dang gsum mo/
/yang sras kyi thu bo bzhi zhes pa'i tha snyad byas nas/ sngar gyi shAkya bshes gnyen/ 'phags pa lha/ klu'i byang chub dang gsum gyi steng du zla ba grags pa dang bzhi'o
zhes 'ga' zhig las 'byung la/ gzhan yang rgyal sras zhi ba lha/ sha ba rI dbang phyug nag po pa sogs bsam gyis mi khyab ba byung ngo / /yang nye gnas gsum la ArYa de ba/
na ga bo dhi/ zhi ba lha dang gsum bgrangs pa yang 'ga' zhig las 'byung / de rnams kyi nang nas dpal ldan zla ba grags pa klu sgrub kyi dngos slob yin min la mi mthun
pa mang bas 'di'i dpyad pa 'og zla grags kyi rnam thar 'chad pa'i tshe 'byung la/ de ltar 'phags pa klu sgrub la slob ma'i mchog mang du yod pa'i nang nas slob dpon ArYa
de wa ni ston pa zhal bzhugs pa'i dus su sangs rgyas 'dus pa'i 'khor la chos gsung pa'i tshe bya rog cig gis ston pa'i dbu la bya thal dor te song ngo / /der 'khor rnams
the tshom skyes te/ 'di ci'i ltas lags zhus pas/ bcom ldan 'das kyi zhal nas/ bya rog 'di ma 'ongs pa'i dus su mu stegs kyi paNDi ta rta dbyangs zhes bya bar gyur nas sangs
rgyas kyi

bstan pa la gnod pa chen po byed par 'gyur ro zhes lung bstan/ de'i tshe 'khor de na byang chub sems dpa' lag na padmo zhes bya ba 'dug pa des mu stegs de bdag gis btul nas
nang ba'i bstan pa la 'jug par gyur cig ces smon lam btab/ ston pas kyang gnang / yang lo rgyus kha cig las/ de'i tshe btsun chung gcig gis der 'gyur bar smon lam btab pa
phyis slob dpon 'phags pa lhar gyur pa yin zhes kyang 'byung bas ji ltar byas kyang 'gal ba med dam snyam ste/ de lta bu'i byang chub sems dpa' de de'i tshe btsun chung
gi tshul bzung nas smon lam de skad btab pa yin par bshad na nyes pa gcig kyang mi 'byung bas so/ /de nas dus phyis singga la'i rgyal po me tog ldum rar padmo rnams nyin
kha phye/ mtshan zum par 'gyur ba yin pa las/ padma gcig nyin mtshan thams cad du kha zum par gyur pa dang / de'i rgyu mtshan rgyal po la bsnyad pas/ de sras khyad par can
'khrungs pa'i ltas yin pas lags par gnyer gyis shig ces bsgo'o/ /de nas nam zhig na padma de kha phye ba'i nang nas khye'u mtshan dang ldan pa gcig byung nas slob dpon
klu sgrub ga na yod zer/ tshul de rgyal pos thos nas bur bzung ste skyed cher bsrings so/ /cher skyes pa na/ slob dpon klu sgrub kyi spyan sngar byon rab tu byung bsnyen
par rdzogs/ phyi mtshan nyid kyi sde snod thams cad la legs par sbyangs pas mkhas pa chen por gyur/ de nas dpal gsang ba 'dus pa'i dkyil 'khor du dbang bskur/ rgyud bshad/
gdams pa dang rjes su bstan pa ma lus pa nod cing thos bsam mthar

phyin par mdzad nas slob dpon dang lhan cig dpal gyi ri la bzhugs so/ /de skad du yang bzhi brgya pa'i 'grel pa las/ 'di ltar slob dpon 'phags pa lha ni singga la'i gling du
'khrungs pa/ singga la'i rgyal po'i sras zhig ste mthar rgyal tshab bor nas de nyid du rab tu byung zhing / de nas lho phyogs kyi rgyud ltar 'ongs te/ slob dpon klu sgrub
kyi nye gnas nyid du gyur ces gsungs pa yin no/ /dus de'i tshe rgya gar shar phyogs na bud med nyi shu tsam zhig sangs rgyas kyi bstan pa la gus par gnas so/ /bud med
gcig la bram ze'i rigs kyi khye'u gcig btsas/ cher skyes nas sgra tshad la mkhas par bslabs/ der ma nang pa yin pas nang pa la gzud par 'dod kyang / pha phyi pa yin pas mu
stegs dbang phyug chen po'i grub mtha' la bcug ste phyi rol pa'i grub mtha' la mkhas par sbyangs shing / dbang phyug bsgrubs pas zhal mngon sum du mthong ste khyod ci 'dod
zer ba la/ phyogs las rnam par rgyal bar 'dod do zhes zhus pas/ mngal skyes thams cad kyis thub par med par gyur cig ces mchog gi dngos grub dang / kho rang la sgra tshad
kyi shes rab thod rgal ba zhig dang / sring mo paNDi ta zhes bya ba sgra tshad kyi rtsod pa mkhas pa zhig dang / ne tso paNDi ta zhes pa sgra tshad la mkhas pa zhig
dang / the le skor paNDi ta zhes pa sa la bskyur ba tsam gyis sgra tshad sbyor ba'i yi ge rang bris su yong ba zhig ste thun mong gi dngos grub bzhi byin no/ /de bzhis ma
thub na nga rang snying gi dkyil du zhugs la byin gyis rlob bo

zhes khas blangs so/ /de nas rgya gar shar phyogs kyi nang pa'i paNDi ta rnams la 'o skol rtsod pa byed dgos/ khyed rgyal na nga rang chu bo ganggA la 'chir 'gro yi/ nga rgyal
na khyed rnams nga'i grub mtha' la 'jug dgos shing khyed kyi gtsug lag khang dang chos rnams kyang bsreg dgos zer te/ rtsod pa byas pas kho rgyal nas rgya gar shar phyogs
kyi sangs rgyas kyi bstan pa phal cher bshigs/ de bzhin rgya gar lho phyogs su'ang byas nas ma la ngas 'di ltar byas so zhes bsgrags pa dang / ma'i bsam pa la kye ma
'di nang pa'i paNDi ta zhig gis pham par byas nas nang pa'i bstan pa la btsud na ci ma rung snyam du bsam ste/ bu sangs rgyas kyi bstan pa rta'i lus tsam la rgya gar shar
dang lho na rna ba tsam yang med/ de gnyis na nang pa'i paNDi ta mkhas par chud pa yang med/ de dag pham par byas pas khyod mkhas par yang mi cha/ bstan pa rdzogs pa dang
paNDi ta mkhas pa yul dbus nA lendra na yod pas/ de dag las rgyal na mkhas par 'gyur ba yin no/ /zhes smras pas/ kho nga rgyal skyes te/ de thams cad ming med par bcom
la mu stegs pa'i bstan pa la gzhug snyam ste/ yul dbus su phyin te/ gnas de na gardho la chen po bdun/ lha khang chen po bcu bzhi/ paNDi ta mkhas pa stong lnga brgya yod
pa rnams la/ khos nga mu stegs rta dbyangs bya ba yin khyed dang rtsod pa byed/ khyed rgyal na nga rang chu bo ganggA la 'chir 'gro/ nga rgyal na khyed rnams nga'i grub
mtha' la 'jug dgos shing / khyed kyi gtsug lag khang dang glegs bam

rnams kyang bsreg dgos/ de'i dpang po rgyal po la 'chol ba yin pas dus thob cig byas pas/ der nang pa rnams gros byas te/ 'di mdo nas bstan pa nyams par byed par lung bstan
pa yang yin zhing / rgya gar shar dang lho'i nang pa thams cad pham par byas 'dug pas/ 'o cag gis mi thub dpal gyi ri nas slob dpon klu sgrub yab sras spyan 'dren pa rigs
zer/ de'i bar la re zhig long yod par gyis shig de nas zhag sum cu na rtsod par bya yi zhes dus btab/ der khos kyang gzhan zhig sbron par shes te/ re zhig khyed dang rtsod
pa byed kyi/ phyi rol na yod pa nang du ma 'gro/ nang na yod pa phyir ma ldang zer zhing kho sgo la nyal nas phyi nang gi 'grul bcad do/ /dge 'dun rnams gdugs tshod gsol
ba'i bar la mgo la dbyu gus brdeg cing grangs byed do/ /der dge 'dun rnams kyis slob dpon yab sras spyan 'dren pa la mi phyin kyang dus la mi sleb/ chos skyong mgon po
la gsol ba gdab bo zhes gros byas nas zhu 'bul gyi 'phrin yig 'di ltar te/ shin tu khur dka' khur gyis lus dub khyu mchog rnams ni khyod la gsol 'debs na/ /kye ma rma med
nyid du rol pa 'ba' zhig gis ni rab tu 'khrug byed dam/ /'di na nus ldan gzhan med 'khor lo bying ba can gyi shing rta myur du drongs/ /lta zhing 'dug gam yun ring gnas
kyang 'di ni khyod kyi khur yin phrag la longs/ /zhes pa bris te gtor ma'i steng du bzhag nas mgon po la gsol ba btab pas/ bya rog gcig byung ste

'phrin yig mchus bzung ste 'phur te song nas/ des slob dpon yab sras la 'phrin yig de phul bas/ slob dpon klu sgrub kyis gzigs te slob dpon 'phags pa lha la mu stegs rta dbyangs
kyis bstan pa nyams dmas par byas pa yod pa 'dug de ldog pa la nga 'gro gsungs pa dang / 'phags pa lhas zhal nas slob dpon gshegs mi 'tshal/ bdag phyin la de gdul lo
zhus pas/ slob dpon gyi zhal nas khyod kyis mi thub gsungs pa la/ thub zhus pas blta yi gsungs nas slob dpon gyis mu stegs kyi grub mtha' bzung / ArYa de bas nang pa'i
grub mtha' bzung nas brtsad pas 'phags pa lha lan gsum rgyal nas mu stegs ngan pa de khyer gsungs nas mchil lham slob dpon la brgyab pas 'gyod pa skyes pa na/ slob dpon gyi
zhal nas/ de dus mu stegs kyi 'du shes yod pas nyes pa med/ da khyod kyis kho thul ba 'dug pas song zhig gsungs/ de nas yul dbus su rdzu 'phrul gyis byon pas/ lam du lha
mo gcig gis spyan slong ba la spyan ya gcig byin no/ /nA lendrar chu len la nga 'ongs so gyis byas pas/ chu len gyis nga 'ongs so zer ba'i btsun chung gcig 'dug smras
pas/ dge 'dun rnams na re/ de su yi sprul pa yin mi shes pas brtag par bya'o zhes chu lug gi rmig gang blugs nas btang pas/ slob dpon gyi des khrus byas chu ma god par ldog
btang byung bas/ 'phags pa yin par shes te/ chu len gyi cha lugs su rdzus la byon cig ces zhus pas/ de ltar mdzad nas byon pa'i tshe/ sngar nas chu

len gyis kho la phyag dgos pa las/ slob dpon gyis kho'i mgo la rdog pa bzhag nas byon/ der dge 'dun gyi gral gyi smad kyi char bzhugs pas/ khos bgrangs pa na grangs lhag nas/
sngar med pa'i mgo ldum gang nas 'ongs zer/ slob dpon gyis mgo ldum ske nas 'ongs byas pas/ khos rtsod pa byed par shes nas/ byi'u gcig changs par bzung nas/ 'di shi ba'am
ma shi ba yin zer/ de khyod la rag las so zhes gsungs pas/ kho them pa'i steng du 'dug nas nga nang na 'dug gam phyi na 'dug zer ba la/ yang slob dpon gyis khyod kyi
spyod lam la rag las zhes gsungs pas/ spobs pa lan med du gyur to/ /de nas dge 'dun rnams kyis sring mo dang ne tso dang the le skor paNDi ta gda' 'o zhes zhus pas/ de'i
gnyen por dge bsnyen ngo tsha med pa dang / byi la dang mar nag sta gon byas so/ /der sang rtsod pa byed pa'i do nub dbus su rgyal po/ g.yas su slob dpon/ g.yon du rta dbyangs
kyi khri bshams te kho'i khri'i steng du krad rnying la sogs pa'i mi gtsang ba bzhag nangs par khri la thams cad 'khod 'khor rnams kyang bsdad grub pas na/ kho na
re/ mig gcig pa 'di ci smra zhes smra ba la/ slob dpon gyis/ drag po mig gsum ldan yang de nyid mthong ba med/ /brgya byin mig stong ldan yang de nyid mthong ba med/ /ArYa
de wa mig gcig po ni gang yin des/ /srid pa gsum po ma lus pa yi de nyid mthong / /zhes gsungs pas/ der khos ral ba btegs te mig

gcig bstan pa dang / slob dpon gyis de la ngo mtshar che rgyu med ces gsungs nas zhabs kyi mthil nas kyang mig gcig bstan pas/ de nas kho na re/ khyod kyis nga'i rtsod zla
mi 'ong gi sring mo dang / ne tso dang / the le skor rnams kyi lan thob cig zer ba la/ slob dpon gyis dge bsnyen dang byi la dang mar nag rnams btang bas/ sring mo de dge
bsnyen ngo tsha med de mthong ba na ngo tsha nas gang yang smra ma nus/ ne tsos kyang byi la mthong ba na skrag nas gang yang ma nus/ the le skor gyi sa la sgra tshad kyi
yi ge rang bris su yong ba de mar nag pho bas thams cad nyams pa dang kho spobs pa lan med par gyur to/ /de nas rgyal po dpang du bzhag nas brtsad pas/ dang por kun gyis
go yang / ji zhig na grub mtha' shin tu cha phra bar gyur te/ rjes su brjod pa'i dpang pos rjes gcod ma nus/ shan 'byed pa'i dpang pos bshad ma phyed/ des stobs kyis rgyal
pos kyang tshar bcad rjes bzung gang yang ma shes pa dang / kho na re/ blun dpyad la dri zer nas glang rdzi bkug nas dris pas/ slob dpon rgyal zer/ yang kho na re/ rdzu
'phrul 'gran pas khyed rang nam mkhar dkyil 'khor bris/ ngas bsub bo/ /yang na ngas bri yi/ khyed rang bsub zer ba la/ kho 'drir bcug slob dpon gyis bsub bo/ /yang kho
na re/ yang na nga nam mkha' la 'phur/ yang na khyed rang 'phur zer ba la/ slob dpon gyis khyed rang 'phur gsungs pas/ khos rgyang ring por 'phur ba na/ slob dpon gyis

yum chen mo'i sku shin tu che ba zhig tu sprul nas pus mo'i lha nga'i 'og tu phyag gi thal mo bkab pas khos 'phur ma nus so/ /de ltar rtsod pa dang nus pa dang / rdzu 'phrul
gang la'ang 'gran ma nus par shin tu ngo tsha ste/ dbang phyug snying la zhugs te byin gyis rlob par khas blangs pa yang mi gtsang ba'i rdzas kyis 'khor ma nus pa dang
/ der kho na re/ mang po'i dbus su lhas bslus so zhes smre sngags bton nas/ sngar nga rgyal ches pas shin tu skyengs te tshangs pa'i 'jig rten du 'gro'o snyam ste bros so/
/slob dpon gyis kho bdas pas nam mkha' mthon po nas/ da khyod 'di nas yar 'gro na rlung spu gri can gyis lus dum bur gtub pa yod gsungs pas yod pa ci shes zer/ khyod rang
ral pa gcig chod la 'phangs dang gsungs pas khos de ltar byas pa na ral pa dum bu dum bur song pas kho bred de 'gro ma nus/ de nas kho khrid ral pa bregs shig gsungs pas/
kho na re/ ral pa mi 'breg nga rang chu bo ganggAr 'chir 'gro zer yang / ral pa bregs nas bka' sde snod mang po bzhugs pa'i gtsug lag khang zhig tu bcug ste bzhag pas/
kho skyo ste mdo rgyud bstan bcos khyad par can rnams bltas pas/ rang gi lta ba de nor ba dang / rgyu 'bras phyin ci log spyad pa'i sdig pas dmyal bar 'gro ba shes nas/
shin tu bya ba ma yin pa byas pa la 'gyod de/ nyes pa lce 'dis byas pas lce gcod zer te skye tshang nas spu gri blangs pas/ de ltar byed du ma ster bar/ de'i nub rmi lam
na sngar byas las la 'gyod pa skyes pas kyang sdig pa mang po byang la/ da nang pa sangs rgyas pa la

zhugs nas rgyu 'bras ston pa'i bstan bcos brtsams na sdig pa ches cher 'dag go zhes pa'i lung bstan byung pas/ mdo dran pa nyer bzhag sogs bltas te rgyu 'bras ston pa'i bstan
bcos dge ba bcu dang / rtsa ltung bcu bzhi pa dang / bla ma lnga bcu pa rnams brtsams/ zhes bu ston gyi gsang 'dus rgyud kyi bshad thabs gsang ba'i sgo 'byed las bshad
do/ /rang lugs ni rtsa ltung bcu bzhi pa dang / bla ma lnga bcu pa gnyis 'dis mdzad par mi bzhed la/ gang ltar de lta bu'i mu stegs rta dbyangs de phyis su slob dpon dpa'
bo zhes bya bar gyur cing / 'di la pha khol zhes pa dang / ma khol zhes pa dang / ma ti tsi trar yang grags/ des rdzogs pa'i sangs rgyas kyi skyes rabs sogs bstan bcos
mang du mdzad/ 'phags pa yab sras la dbang dang gdams pa sogs nos thugs nyams su bzhes pas tshe 'di la phyag rgya chen po mchog gi dngos grub brnyes so/ /de lta bu'i slob
dpon 'phags pa lha de ni rgyud du ma nas lung bstan te/ 'jam dpal rtsa rgyud las/ gzhan yang rab byung dam pa ni/ /singga la yi gnas na gnas/ /'phags pa min la 'phags pa'i
ming / /pha rol rgol ba bzlog nas ni/ /mu stegs rnams kyi sngags sun phyung / /zhes pa dang / dus 'khor rgyud phyi ma las/ dge bcu'i lam gyi grub par gyur pa 'phags pa'i
lha/ /zhes gsungs pas so/ /slob dpon des pha rol phyin pa'i bstan bcos dbu ma bzhi brgya pa/ dbu ma lag pa'i tshad/ 'khrul pa bzlog pa'i gtan tshig

grub pa/ ye shes snying po kun las btus la sogs pa mang du mdzad cing / sngags phyogs la ni gong du bstan pa rnams so/ /yang dpal 'phags pa klu sgrub kyi thugs sras bzhi'i
nang tshan grub chen klu'i byang chub ni sngar slob dpon klu sgrub li kha ra shing 'phel du gser 'gyur mdzad dus rgan rgon gnyis slob dpon la dad pa skyes/ rgan pos slob
dpon gyi nye gnas byas pas rgan po shi nas ma he skyong ba'i bu zhig tu skyes/ cher longs pa na ma he 'tsho bar phyin pas sngar gyi bag chags dran te slob dpon gyi drung
du phyin te/ grub pa nga skyo bas sgom zhig slobs dang zer/ slob dpon gyis ma he sgoms gsungs nas btang pas/ des kyang slob dpon gsungs pa bzhin ma he bsgoms pas/ shin tu
gsal ba byung / re zhig na slob dpon gyi drung du 'ongs nas/ da nga'i rwa 'di sgo la gtugs kyin mi bde zer ba na/ yang slob dpon gyis/ da sgom de dor la mdun du mi dkar
po zhig sgoms gsungs pas/ yang de bzhin bsgoms pas de gsal bar byung nas dngos grub ci 'dod zer/ grub pa la dri yi byas nas/ slob dpon gyi drung du phyin te 'di ltar byung
bas ci skad bya zer/ slob dpon gyis khyed rang nga'i snying la zhugs gyis shig gsungs/ de bzhin byas pas zhugs pa'i snang ba byung ste chos la chos kyi spyan rnam par dag
de nas rab tu byung bsnyen par rdzogs/ mtshan klu'i byang chub bam klu'i blor btags/ dpal gsang ba 'dus pa'i dkyil 'khor du bcug dbang bskur/ rgyud bshad/ gdams pa dang
rjes su bstan pa ma lus

pa gnang zhing / 'dis gsang ba 'dus pa'i dkyil chog nyi shu pa sogs bstan bcos kyang 'ga' mdzad/ mthar dpal gyi ri la gshegs te deng sang yang bzhugs so/ /yang thugs sras bzhi'i
shAkya bshes gnyen nam shAkya mi tra ni gong du bstan pa ltar rim lnga'i rim pa gnyis pa mdzad mkhan de yin/ yo ga ba shAkya bshes gnyen bya ba de dang 'di mi gcig
ste/ yo ga ba des legs ldan 'byed kyi lung mang po drangs shing 'di ni klu sgrub kyi thugs kyi sras mchog tu gyur pa zhig yin la/ legs ldan 'byed ni klu sgrub kyi dngos slob
tsam yin kyang / sras kyi thu bo min pas de'i bstan bcos nas lung 'dren mdzad pa mi 'byung bas so/ /yang spyod bsdus la 'grel pa mdzad mkhan gyi shAkya bshes gnyen bya
ba gcig byung ba de yang 'di dang mi gcig cing / gsang 'dus ye shes zhabs lugs pa'i brgyud 'dzin shAkya bshes gnyen zer ba zhig yod pa de dang yang dus mi 'grigs pas mi
gcig par bshad pa yin no/ /yang ma tang gi pa ni 'jigs pa'i dur khrod du brtul zhugs kyi spyod pa mdzad pas 'phags pa spyan ras gzigs kyi zhal gzigs/ yul las mtshan du btags
pa la rnal 'byor dbang phyug paN ta pa/ rigs kyi sgo nas mtshan thogs pa la ting go pa phyag rgya chen po mchog gi dngos grub brnyes kyang sbas pa'i brtul zhugs la gnas
pa gsang mtshan mtshan gsang ba zhes grags pa zhig yin par bshad pa yin no/ /yang nye sras sangs rgyas bskyang legs ldan 'byed gnyis ni slob dpon 'di'i dbu ma'i

bshad srol gtso bor 'dzin pa ste/ de yang rtsa ba shes rab las/ bdag las ma yin gzhan las min/ /zhes sogs dam bca' bzhi gsungs pa la/ sgrub byed kyi rigs pa thal 'gyur gyi
rigs pa'i sgo nas bsgrub rigs par sangs rgyas bskyang gis gsungs nas/ lugs de la dbu ma thal 'gyur bar grags/ legs ldan 'byed kyi sangs rgyas bskyang gi bzhed pa de bkag
nas rang rgyud kyi rigs pa'i sgo nas bsgrubs pas dbu ma rang rgyud par grags te/ mdor na dbu ma thal rang zhes pa'i kha skad 'di slob dpon de gnyis nas byung ba yin no/ /yang
nye sras dpa' bo ni/ gong du bstan pa ltar rta dbyangs yin no/ /yang dngos slob tu 'dod pa ltar na sras kyi gtso bo bzhi'i nang tshan nam/ dgongs pa skong ba'i slob
ma zla ba grags pa ni dag pa'i snang bar 'phags pa klu sgrub la chos gsan cing rtsod dus kyi paNDi ta khyad par can zhig ste/ de yang spyir de dus nA lendra na paNDi ta mang
du yod kyang / mu stegs byed kyi rgol ba tshar gcod mi nus na phyir chos mi 'chad pa la/ slob dpon zla ba grags pas ni phyir chos 'chad nus pa las/ de'i tshe rgya gar
lho phyogs kyi mkhas pa chen po tsandra go mi slob dpon 'di yi drung du 'ongs te 'dud pa ma byas par bsdad pa dang / zla grags kyi thugs dgongs la rtsod dam bgro bar 'dod
pa gcig 'dir 'ongs pa yin te 'ong snyam nas/ phyogs gang nas 'ong / chos ci shes dris pas/ lho phyogs nas 'ongs/ sgra pA ni/ sher phyin tshul brgya lnga bcu pa/ 'jam dpal
mtshan brjod shes zer bas/ sgra dang mtshan nyid kyi rtsa ba dang / sngags

kyi rtsa ba smos pas lung rigs la mkhas par khas blangs kyang tshig khengs bskyungs par 'dug pas/ 'di tsandra go mi yin nam snyam ste ming dris pas/ tsandra zhes 'jig rten
pa rnams 'dogs so zer/ 'o na paNDi ta chen po thog babs su byon pa mi legs/ bsu ba bya dgos pas re zhig phyir byon cig phyir bsu ba bgyid do zhes gsungs nas chos 'chad 'phro
bcad/ gaNDI brdungs nas paNDi ta rnams bsags/ 'dir mkhas pa chen po tsandra go mi byon gyi bsu ba bya dgos kyi shing rta gnyis shoms la gcig la 'jam dpal gyi sku bzhugs/
gcig la tsandra go mi bzhugs la mchod pa'i tshogs kyis spyan drongs shig ces bsgos te/ 'jam dpal gyi sku la slob dpon tsandras 'jam dbyangs la phyogs bcu'i de bzhin gshegs
pa bye ba rnams kyis bstod par gyur mod/ /de lta na'ang bsam pa blun po bla ma la gus zhes sogs kyis bstod pas/ de dges te slob dpon la 'jam dbyangs kyi zhal phyir
gzigs pas/ da lta yang na lendra na byin rlabs che zhing 'jam dbyangs mjing yon du grags pa bzhugs zhes grag go /der nA lendrar byon bsnyen bkur/ zla grags dang gdan 'dzom/
phan tshun chos kyi bgro ba mdzad pas/ zla grags kyis gang dris pa'i lan thogs med du btab/ tsandras spyan ras gzigs la dri zhing lan thogs bcas su thebs/ zla grags kyis
bltas pas spyan ras gzigs rdo sku bzhugs pa'i khang pa nas byung nas/ lan cig der song nas rgyab nas mnyan pas rdo sku nyid sprul skur mdzad nas chos 'chad kyin 'dug pa
dang / zhal blta dgos snyam nang du phyin pas sprul sku zhal brtul te/ der slob dpon

kyis sa the btsugs te/ 'phags pa la nye ring mnga' 'am/ khong la zhal ston pa ltar bdag la yang bstan du gsol zhes gsol ba btab pas/ mtshan mo rmi lam du byon te/ khyod 'jam
dpal gyi byin gyis brlabs pa'i mkhas pa chen po yin pas/ ngas byin gyis rlob mi dgos/ tsandra go mi la cung zad byin gyis brlabs pa yin gyi/ de skad ma zer bar song gsungs/
gnyid sad tshe/ de ltar lags kyang zhal ston pa zhu zhus pas/ spyan ras gzigs kyis zhal mngon sum du bstan pa dang / zla bas da bdag gi spyi gtsug tu bzhugs la sems
can thams cad kyis mthong bar mdzod cig ces gsol bas/ ngas sems can thams cad kyi drung du song yang / de rnams las kyi sgrib pas mthong bar mi 'gyur gsungs/ cis kyang bzhugs
shig ces gsol te 'phags pa 'jig rten dbang phyug spyi bor khyer nas grong khyer chen po rnams su/ bdag gi spyi bo na 'phags pa spyan ras gzigs bzhugs so/ /thams cad
kyis phyag dang mchod pa gyis shig ces bsgrags pa dang / la las ni gcig kyang ma mthong / la las khyi ro gcig mthong / phal che bas chos mang po bshad pas rlung smyo yin
zer/ chang 'tshong ma zhig gis zhabs tsam mthong bas kyang thun mong gi dngos grub thob ces grag go /de lta bu'i slob dpon des kun rdzob kyi snang ba thams cad brdzun par
mnyam gsungs pas/ paNDi ta rnams na re/ 'o na dngos po'i ba la 'o ma 'byung ba ltar/ ri mo'i ba la yang 'o ma 'byung ngam zer ba la/ 'byung gsungs te ri mo'i ba las 'o ma
bzhos pas byung / gtsug lag khang gi rdo'i ka ba 'di stong pa yin nam zer ba la yin

gsungs nas rdo'i ka la phyag brgyab pas thogs pa med par thal byung du mdzad pa sogs yod tan dpag tu med pa mnga' ste/ tshig gsal dang / 'jug pa'i gsham du slob dpon zla ba
grags pa mi 'phrogs pa'i mkhyen rab dang thugs rje mnga' ba/ ri mor bris pa'i ba drus ma las 'o ma bzhos pas bden par zhen pa zlog par mdzad pa zhes sogs gsungs pas so/
/'o na slob dpon zla ba grags pa 'di klu sgrub kyi dngos slob yin nam snyam na/ 'di la mkhas pa so so'i bzhed pa dgod pa dang / rang lugs 'thad phyogs ngos bzung ba dang
gnyis las/ dang po ni/ jo bo rje'i gsung las/ klu sgrub slob ma zla grags yin/ /de las brgyud pa'i man ngag yod/ /ces gsungs pa shes byed du byas nas bka' gdams pa rnams
dngos slob yin par 'chad/ de bzhin du bu ston rin po ches gsang 'dus rgyud kyi bshad thabs gsang ba'i sgo 'byed las/ slob dpon de klu sgrub kyi dngos slob min zer ba ni mi
'thad de jo bos mdzad pa'i bden gnyis las/ klu sgrub slob ma zla grags yin/ /de las brgyud pa'i man ngag yod/ /ces pa dang / slob dpon klu sgrub kyis kyang / slob ma'i
tha ma zla grags la/ /chos kyi tha ma skye med bstan/ /zhes gsungs pas so zhes gsungs nas/ zla grags dngos slob yin par bzhed/ chos rje ri bo dge ldan pa'i dngos slob yin
te/ zla grags tshe'i rig 'dzin brnyes pa'i phyir zhes zer/ mkhas pa'i dbang po mang thos klu sgrub rgya mtshos gtan tshigs chos 'byung lhag bsam rab dkar las/ kho bo ni
zla grags klu sgrub kyi zhabs zin yin par sems te/ gsang

'dus sgron gsal las/ sangs rgyas kun gyi rim gnyis gnas kyi rgyas btab de ni klu sgrub las rnyed pa/ /khyab bdag dpal ldan rdo rje sems dpar btud de zla ba grags pas rim bzhin
bshad/ /ces dang / paNDi ta skal ldan grags pas/ de ni dpal ldan klu sgrub las rnyed pa zhes smos te/ de ni dpal ldan klu sgrub kyi zhal snga nas kyi dngos kyi slob ma
nyid du so sor ston gyi brgyud pas ni ma yin no zhes sogs bshad cing / do ha mdzod kyi Tikka 'ga' zhig las kyang / zla grags kyis klu sgrub las man ngag dngos thob cing
/ mthar klu sgrub kyis dbu sbyin par btang nas bde ba can du gshegs pa'i tshe/ nA ga bo dhi/ ArYa de wa/ zla grags gsum gyis gsol ba btab pas/ sku ci 'dra ba'i 'od cig snang
bar byas nas/ gar yang ma rtog cir yang ma sems par/ /bcas bcos med pa'i rang bzhin nal mar zhog /ma bcos skye med rang rig byang chub sems/ /de ltar rtogs na sangs
rgyas de rang yin/ /zhes gsungs pa'i gdams pa gnang zhes sogs dang / de'i tshe ArYa de was/ 'gro'o ArYa de wa 'gro/ /'od lus dag pa'i zhing du 'gro/ /song cig nA ga bo dhi
song / /ri bya rkang can du 'phur te song / /song cig zla ba grags pa song / /dpal gyi ri la thogs med song / /zhes sogs gsungs shing / zla ba grags pas kyang / chad do
zla ba grags pa chad/ /klu sgrub gshegs pas lam mkhan rgyun thag chad/ /ma bcos skye med chos kyi rgyun thag chad/ /yid la mi byed chos kyi rgyun thag chad/ /ces smras nas
dpal ldan 'bras spungs kyi ri la bzhud ces sogs bshad

pas so/ /zhes sogs gsungs na zla grags klu sgrub kyi dngos slob yin pa lta bu zhig bzhed/ yang rje rdo rje 'chang kun dga' bzang po'i gsung rgyun gung rus 'bri bar mdzad pa'i
gsang 'dus rnam bshad las/ 'o na zla ba grags pa 'di klu sgrub kyi dngos slob yin nam zhe na/ 'phags pas rgyal bu la dbu sbyin par btang rjes zhal mjal ba lta bu la ni
'gal ba med de/ sangs rgyas mya ngan las 'das pa'i tshul bstan pa'i rjes su zhal mjal ba dang / grub chen klu byang lho phyogs dpal gyi ri la da dung yang tshe'i rig 'dzin
brnyes nas bzhugs pa skal ldan rnams deng sang yang zhal mjal ba yin no/ /'phags pas dbu sbyin par ma btang gong du dpon slob tu byas nas 'chad nyan byas pa'i dpon slob
ni min te/ zla grags 'di nA ro pa'i bla ma tsandra go mi dang dus mtshungs su bshad pa dang / zla grags kyi dus na ArYa de ba'i slob ma gnas brtan chos skyong ste birWa
pa yang byon zin par bshad pa dang / klu sgrub dang de'i dngos slob phal cher yang 'das zin par zla grags rang nyid gsungs te zhes gsungs nas/ 'jug pa rang 'grel nas lung
'dren yang mdzad cing / srad bu kun blo'i gsang 'dus rgyud bshad sngon 'gro zin bris las/ dngos slob tu 'dod pa la lung rigs kyi gnod byed mang du brjod nas rang gi bzhed
pa la/ des na zla grags kyis klu sgrub kyi zhabs dus kyi dbang du byas na ma zin pa yin la/ phyis zhal bstan nas byin gyis brlabs pa ni ma bkag go zhes gsungs pas/ rje
btsun kun dga' bzang po yab sras rnams ni dngos slob min par bzhed do/ /gnyis pa rang lugs 'thad pa'i phyogs ngos bzung ba ni/ de ltar

mkhas pa'i bzhed pa mi mthun pa mang du yod pa de dag las/ bka' gdams pa rnams jo bo de ltar gsungs pas dngos slob yin gsungs pa mi rigs te/ zla ba grags pa de slob dpon klu
sgrub kyi dgongs pa phyin ci log pa skong ba'i brgyud pa'i slob ma yin pa la dgongs nas/ klu sgrub slob ma zla grags yin zhes gsungs pa yin gyi/ dngos slob tu ston pa ma
yin pa'i phyir ro/ /bu ston gyis sngar gyi jo bo'i lung de dang klu sgrub kyi lung drangs nas dngos slob tu bzhed pa la yang legs par brtags na 'thad phyogs ma yin te/
jo bo'i lung gi don ni gong du bstan zin la/ klu sgrub kyis lung de skye med mdzod nas yin pas/ skye med mdzod ni klu sgrub kyis mdzad pa ma yin par bu ston rang gi chos
'byung las bshad nas/ rgyud bshad thabs gsang ba'i sgo 'byed las/ slob dpon klu sgrub kyis kyang zhes gsungs nas skye med mdzod kyi lung drangs pas/ skye med mdzod klu sgrub
kyis mdzad pa yin par bzhed 'dug pas nang 'gal bas so/ /des na nang 'gal gyi gsung gis gzhan lugs 'gog cing rang lugs bsgrub pa ni mkhas pa'i zhal nas 'byung rigs pa'i
gtam ma yin no/ /ri bo dge ldan pa'i gsung de la ni rnam dpyad gtan nas ma byung ste/ zla grags tshe'i rig 'dzin brnyes pa yin kyang / zla grags ma byon gong du klu sgrub
'das zin pas/ zla grags kyis tshe'i rig 'dzin brnyes pa des/ klu sgrub sngon du 'das zin pa'i dngos slob yin pa la gcig kyang phan rgyu mi 'dug pa'i phyir ro/ /yang mkhas
pa'i dbang po klu sgrub rgya mtshos lung rigs kyi sgrub byed gong du

bkod pa de dag dang / yang chos 'byung lhag bsam rab dkar kyi bstan pa phyi dar gyi skabs na/ 'on kyang rig pa'i khu byug zla grags kyi zhabs zin yin la/ a ti sha rig pa'i
khu byug gi dngos slob yin zhing / nag tshos jo bo spyan 'dren la phyin pa'i tshe yang / rig pa'i khu byug bzhugs par rnam thar dang lam yig dag na gsal bas/ de dag gi lo
grangs brtsis na mi 'grigs pa ltar snang ste/ zhes sogs gsungs nas/ des na kho bos lung rig gi legs bshad sngar bshad pa ltar/ klu sgrub kyis lo drug brgya las ches lhag
pa zhig bzhugs pa'am/ yang na dag pa'i snang ba kho nas zhal mjal ba gang rung las ma 'das par khas blang par bya ste/ chos kyi rjes su 'brang pa'i rnam dpyod kyi dpyad
pa las de kho na ltar mthong ba'i phyir ro zhes gsungs pa de dag la brtags na/ sgron gsal sogs kyi lung drangs nas/ zla grags kyi dngos slob yin par bsgrub pa mdzad pa ni
mkhas pas dpyad dgos pa'i legs bshad du snang na yang / de'i rjes su zla grags klu sgrub kyi zhabs zin yin na/ rig pa'i khu byug zla grags kyi zhabs zin yin pa dang / jo
bo rje rig pa'i khu byug gi dngos slob yin pa rnams dus mi 'grig tshul gsungs pa rnams la dpyad pa 'di ltar 'jug ste/ zla grags klu sgrub kyi zhabs zin yin pa'i kha tshon
ni mkhas pa'i dbang po nyid kyis bcad zin/ zla grags kyi zhabs rig pa'i khu byug gis zin par ni chos 'byung du ma nas bshad cing yongs su grags pas 'di la snyon du med
la/ jo bo chen po rig pa'i khu byug gi slob ma yin par rnam thar dang / nag tshos

jo bo rje spyan 'dren par phyin pa'i lam yig na gsal bar bshad pas de yang dgag par mi nus shing / des na ston pa mya ngan las 'das nas lo bzhi brgya na klu sgrub byon nas
lo drug brgya bzhugs pa yin pa la ni rtsod pa cher med/ zla grags kyis lo lnga brgya bzhugs pa tsam zhig bshad kyis/ de las lhag pa bzhugs pa'i bshad tshod mi snang / rig
pa'i khu byug gis lo sum brgya bzhugs/ de'i slob ma a ti sha yin pas/ klu sgrub ston pa mya ngan las 'das nas lo stong 'das pa'i tshe mi bzhugs pa ni gong gi lo grangs brtsis
pas shes/ de nas zla grags kyis dgung lo lnga brgya/ de'i steng du rig pa'i khu byug gis dgung lo sum brgya bsnan pas brgyad brgya ste ston pa 'das nas lo stong dang
brgyad brgya nas jo bo rje byon par khas len dgos byung la/ de ni mi rung ste/ jo bo rje ni ston pa 'das nas lo sum stong lhag tsam 'das pa na byon pa yin par bstan rtsis
dang lo rgyus tshad ldan thams cad las bshad pas so/ /de bas na klu sgrub kyi dngos slob zla grags/ des lo lnga brgya bzhugs/ de'i slob ma rig pa'i khu byug des lo sum
brgya bzhugs/ de'i slob ma jo bo rje/ de nyid ston pa mya ngan las 'das nas stong phrag gsum lhag pa tsam na byon gsungs pa 'di dus mi 'grig pas 'thad pa'i gnas su ma mchis/
ci ste klu sgrub kyis lo drug brgya lhag bzhugs pas skyon med snyam na/ des kyang skyon spong mi thub ste/ klu sgrub kyis lo drug brgya las lhag pa stong tsam bzhugs
pa yin na'ang / zla grags kyis klu sgrub kyi zhabs zin rgyu ma byung bas/ rig pa'i khu byug gi dngos slob ma yin pa'am/ rig pa'i khu byug la che chung gnyis su mdzad na
'grig tsam yong ngam gsungs

pa sogs kyi thugs kyi ngal ba de lta bu mi mdzad par zla grags klu sgrub kyi dgongs pa skong ba'i slob ma yin gyi/ dus mtshungs kyi dngos slob ma yin zhes bdag nyid chen po
sa paN gyis gsungs pa 'di dang rjes su mthun pa zhig mdzad par zhu zhes mkhas dbang khyed la thal mo sbyor ro/ /des na zla grags klu sgrub kyi dngos slob yin na/ zla grags
nyid kyis/ bde ba can du klu sgrub gshegs par gyur pa des mdzad pa'i/ /gzhung mang dang ni slob ma'i tshogs de dag kyang dus nam zhig na nyams par 'gyur/ /de nyid nyi
ma nub pas deng sang gzhung lugs gsal po de ni gang na'ang med/ /ces zla grags kyi dus na klu sgrub kyi slob ma'i tshogs rnams kyang nyams pa ste 'das zin cing / de nyid
slob ma dang bcas pa gshegs pas zla grags kyi dus na gzhung lugs gsal po yang med gsungs pa dang / gcig nas gcig tu brgyud las 'ongs dang bdag gis rnam phye las rnyed gang
/ /zhes klu sgrub las dngos su ma gsan par gcig nas gcig tu brgyud de gsan par bshad pa sogs mi 'thad par 'gyur ro/ /rgyu mtshan de dag gi phyir na zla grags klu sgrub
kyi zhabs ma zin par rje rdo rje 'chang gi gsung rgyun las 'byung ba'i tshul gong du bkod pa de dag dang / khyad par bdag nyid chen po sa skya paNDi ta chen po la/ 'chad
ka nam mkha' 'bum gyis zla ba grags pa klu sgrub la sleb bam zhes zhus pa'i lan du/ klu sgrub kyi dgongs pa skong ba'i slob ma yin pas/ klu sgrub slob ma zla grags yin/ /zhes
gsungs pa lags zhes gsungs pa ltar/ zla grags klu sgrub kyi dgongs pa phyin ci ma log par skong ba'i slob ma yin

gyi/ zhabs zin ma yin pa'i phyogs 'di 'thad ldan yin pas/ ston pa mya ngan las 'das nas lo bzhi brgya na klu sgrub byon/ des lo drug brgya bzhugs/ dgu brgya na thogs med byon
nas dgung lo lnga brgya bzhugs pa'i sku tshe'i smad kyi slob ma dbyig gnyen yin par bshad cing / zla ba grags pa'i tshe/ slob dpon dbyig gnyen dang / phyogs glang dang
/ gnas brtan chos skyong ste birWa pa rnams kyang 'das zin par zla ba grags pa nyid kyis bshad pa'i phyir te/ 'jug pa rang 'grel las/ gal te gnas brtan dbyig gnyen dang
/ phyogs kyi glang po dang / chos skyong la sogs pa'i bstan bcos rnams kyi mdzad pa po byon zin par gyur pa de dag gis kyang yi ge tsam mthong bas 'jigs te/ rten cing 'brel
bar 'byung ba'i don phyin ci ma log par ston pa 'di yongs su spangs sam zhe na de skad du smra'o zhes gsungs pas so/ /'o na gsang 'dus sgron gsal las/ sangs rgyas kun
gyi rim gnyis gnas kyi rgyas btab de ni klu sgrub las rnyed pa/ /zhes pa dang / de'i 'grel pa paNDi ta skal ldan grags pas mdzad pa dang / do ha mdzod kyi TIka rnams las
dngos slob du bshad pa rnams ji ltar yin snyam na/ sgron gsal las de ltar bshad pa ni klu sgrub kyi man ngag la brten nas rnyed ces pa'i don yin te/ de yang klu sgrub kyi
zhabs zin nas 'chad nyan mdzad de man ngag dngos su thob pa ni ma yin gyis/ klu sgrub nas ArYa de wa sogs brgyud pa las brgyud pa las rnyed ces pa ste/ gcig nas gcig tu
brgyud pa las 'ong dang bdag gi rnam phye las rnyed gang / /zhes gsungs pas so/ /sgron gsal gyi

'grel pa skal ldan grags pas mdzad pa de las dngos slob tu bshad mod kyang / 'grel pa de ni tshad mar bu ston sogs kyi mkhas pa mang pos mi bzhed pa ltar don la yang gnas pas
'gal ba med do/ /gal te de rgya 'grel yongs grags yin pas tshad mar rigs so snyam na/ de la yang nges pa med de/ rgya gar gyi paNDi ta yin kyang 'khrul pa mnga' ba mang
du yod de/ slob dpon dbang phyug sde phyogs glang gi dngos kyi slob ma yongs grags kyi mkhas pa chen po yin kyang / phyogs glang gis mdzad pa'i tshad ma mdo'i don nor bar
bshad pa/ dpal ldan chos grags kyis lung 'gal gyi sgo nas bkag cing / klu sgrub kyi rim lnga'i rim pa gnyis pa'i mjug tu shAkya bshes gnyen gyi mdzad byang byung ba la
'khrul nas rgya gar ba 'ga' zhig gi shAkya bshes gnyen klu sgrub kyi mtshan gyi rnam grangs su bshad pa sogs rgya 'grel rnams la yang nor ba mang du yod pa'i phyir ro/ /do
ha mdzod kyi Tikka rnams las kyang dngos slob yin par bshad kyang / de yang lo rgyus tshad ma yin pa'i nges pa med cing / yin na yang des mi gnod cing / do ha mdzod kyi
Tikkar ma zad dbu ma'i brgyud rim 'ga' zhig las kyang / klu sgrub nas zla grags la brgyud tshul la nye gnas dngos grub brnyes pa'i rnal 'byor ba las brgyud tshul/ gzhung
bshad rgyud kyi mkhas pa paNDi ta las brgyud tshul/ rtsa ba klu sgrub nyid la dngos su thug tshul dang gsum du byas nas/ phyi ma la zla grags kyis klu sgrub la dngos su
thug tshul yang bshad mod cing / gzhan yang brgyud yig 'ga' zhig las/

klu sgrub/ zla grags/ des slob pa'i rdo rje la gdams zhes pa yang bshad mod/ de dag ni phyis su 'phags pas zhal bstan nas dag snang gi ngang la chos gsan pas/ de'i dbang du
mdzad nas brgyud pa'i rim pa la slob dpon gzhan ma smos par zla grags nyid kyis 'phags pa klu sgrub la dngos su gsan tshul smos pa yin pas/ 'di la 'gal ba cung zad kyang
yod pa ma yin de/ rje btsun rnal 'byor gyi dbang phyug birWa pas sa skya pa chen po la zhal dngos su bstan nas rgyud sde bdun cu rtsa gnyis kyi bshad bka'/ lcags ri'i khong
las mi 'da' ba'i zab chos bzhi sogs stsal ba la brten nas/ gsung ngag nye brgyud la birWa pa nas gzhan mi dgos par sa chen nyid 'dren pa ni/ rang gzhan gyi grub mtha'i
zhal 'dzin thams cad rtsod med du bzhed pa'i phyir/ de las gzhan sa chen dang birWa pa dus mtshungs yong ba'i go skabs med do/ /gal te de dag mi mtshungs te/ sa chen la
birWa pas zhal bstan pa'i lo rgyus gsal bar yod/ zla grags la klu sgrub kyis zhal bstan pa'i lo rgyus kha gsal med pas so snyam na/ de'i lo rgyus rgyas pa yi ge'i rigs su
bris pa cher med kyang / don la klu sgrub kyis zla grags la zhal bstan pa la the tshom mi dgos ste/ klu sgrub lta bu'i bla mas zla grags lta bu'i brgyud 'dzin kyi slob
ma la zhal ston pa chos nyid yin te/ brgyud lugs gzhan la yang de lta bu'i tshul mang du snang ba'i phyir ro/ /gzhan yang bdag nyid chen po sa skya paNDi tas/ zla grags klu
sgrub kyi dgongs pa skong ba'i slob ma yin par gsungs nas/ yang rdog

lugs kyi dbang gi brgyud pa 'dren pa'i tshe/ klu sgrub kyis/ ArYa de ba/ shAkya bshes gnyen/ klu'i byang chub/ zla ba grags pa dang bzhi la stsal bar bshad pas 'thad ldan du
zhal gyis bzhes pas kyang don de nyid grub ste/ klu sgrub kyis zla ba grags pa la stsal tshul de dag pa'i snang ba tsam gyi sgo nas ma yin par dngos slob tu byas nas gdams
pa stsal ba yin na/ bdag nyid chen po sa paN rang nyid kyis dgongs pa skong ba'i slob mar ga la gsungs/ brgyud rim de yang 'thad ldan du mi bzhed dgos pa'i phyir ro/
/des na phyis zhal bstan nas dag pa'i snang bas mjal ba la ni nges pa med la/ de las gzhan dus kyi dbang du byas na zla grags kyis klu sgrub kyi zhabs zin yin pa la lung
rigs 'thad ldan med pas/ de'i dbang gis zla grags klu sgrub kyi dngos slob min pa 'di don la gnas so/ /zhes kho bo smra'o/ /gal te dag pa'i snang bar mjal nas gdams pa stsal
ba tsam gyi dngos slob tu 'gyur na/ mkhan chen g.yag pa'i mtshan can sangs rgyas dpal bdag nyid chen po sa paN gyi dngos slob tu khas len dgos te/ de la des zhal bstan
nas 'jam dbyangs dang sa paN sbags sgrub kyi gdams pa zab mo 'di stsal ba'i phyir te/ de ltar stsal ba'i gdams pa de mkhan chen des dngos slob rong ston shes bya kun rig
la gnang / rong ston nas brgyud pa'i gdams pa de kun mkhyen bsod nams seng ges kyang gsan zhing / dus shig kun mkhyen chen po rong chung du chu'i steng du lhung ba'i tshe
chur ma nub pa sogs ngo mtshar ba'i lo rgyus kun mkhyen chen po'i rnam thar na gsal zhing /

de yang gdams pa zab mo nyams su bzhes pa las byung bas chos de tshad ldan yin par deng sang rlung ltar grags pa'i phyir ro/ /mkhan chen g.yag pa chos rje sa paN gyi dngos
slob tu 'dod pa ni ha cang thal lo/ /de lta bu'i slob dpon zla ba grags pas/ sngags phyogs la gong du bstan pa de dag dang mtshan nyid phyogs la mngon pa mdzod dang / grub
mtha' rkang gcig pa'i phung po lnga'i rab byed dang / dbu ma la rtsa ba shes rab kyi don gyi 'grel pa 'jug pa/ tshig gi 'grel pa tshig gsal/ gzhan yang bzhi brgya pa'i
'grel pa dang / rig pa drug cu pa'i 'grel pa rnams mdzad do/ /de ltar 'phags pa klu sgrub kyi slob ma shAkya bshes gnyen/ 'phags pa lha/ klu'i byang chub/ sgra gcan 'dzin
dpal bshes gnyen te bzhi'i nang nas dang po gsum dang / zla grags dang bzhi char gyis slob pa'i rdo rje la gdams shing / 'di'i rnam thar gsal ba zhig ma mthong la/ des rjes
su bzung zhing byin gyis brlabs pa ni slob dpon nag pa po ste/ 'di la bu ston gyi gsang ba'i sgo 'byed las/ des nag po spyod pa la gdams/ de'i rnam par thar pa rgyas
pa bde mchog tu shes par bya zhing zhes sogs gsungs nas bde mchog pa'i nag po spyod pa'i rdo rje la bzhed/ 'gos lo chen pos nag po pa la che 'bring chung gsum du mdzad nas
'di chen po la bshad/ rje rdo rje 'chang kun dga' bzang po'i gsung rgyun zin bris 'ga' zhig las/ 'di la bus bde mchog pa'i nag po yin zer ba mi 'thad de dus mi mtshungs
pa'i

phyir ro/ /des na 'gos kyis nag po pa che 'bring chung gsum du byas nas 'di chen po zhes bshad kyang / 'di nag po spyod chung bya ba yin no zhes gsungs pas cung zad mi mthun
pa zhig go /'on kyang dus mi mtshungs pa'i phyir ro zhes pa ngor pa'i zin bris las bshad snang ba/ 'khor lo bde mchog nag po pa'i brgyud rim la nag po pa nas/ nA ro pa'i
bar la/ gu hya pa/ rnam rgyal zhabs/ tai lo pa dang gsum/ lU hi pa'i brgyud pa la rnam rgyal gyi dod du bar ma'i slob dpon bsnan pas bla ma gsum byung bas/ gsang ba 'dus
pa'i brgyud rim la nag po spyod pa nas nA ro pa dang dus mtshungs mngon shes can gyi bar du sa 'dres pa las ma byung bas dus mi mtshungs gsung rgyu yin nam snyam pa 'thad
pa ltar snang yang / 'on kyang bde mchog mar lugs kyi brgyud pa la nag po pa nas/ tai lo pa/ nA ro pa/ zhes bar der bla ma gcig gis chog pa zhig bshad/ de bzhin du gsang
'dus mar lugs grub thob gnyis kyi brgyud pa la yang / nag po spyod pa nas tai lo pa/ nA ro pa zhes dang / mkhas pa paNDi ta'i brgyud pa la/ nag po spyod pa nas/ dri med
blo gros/ des dpal ye shes snying po la gdams/ dpal ye shes snying po dang nA ro pa dus mtshungs pas/ nA ro pa dang nag po spyod pa ba'i bar du bla ma gcig gis chog pa
zhig mar lugs kyi brgyud yig rnams las byung zhing / zla grags dang / nA ro pa'i slob ma tsandra go mi dus mtshungs pas/ nA ro pa zla grags kyi zhabs zin na yang / zla grags
kyi

slob ma slob pa'i rdo rje/ de'i slob ma gsang 'dus brgyud pa nag po spyod pa ba'i zhabs zin pa tsam zhig khas len dgos pa 'dra mo zhig 'dug pas/ gsang 'dus pa'i nag po spyod
pa dang / bde mchog pa'i nag po spyod pa dus mi mtshungs pa'i kha tshon gcod pa yang dka' bar snang ngo / /gang ltar de lta bu'i nag po pa bde mchog brgyud pa'i nag po
pa yin na mgon po mngon byung gi rgyud dang / dus 'khor rgyud phyi ma rnams las lung bstan zhing rnam thar rgyas pa bde mchog chos 'byung rnams las 'byung ngo / /des dri
med blo gros dang / rgyal sras sa 'dres pa gnyis la gdams/ dang po des dpal ye shes snying po la/ de'i mar pa la brgyud pa'i tshul 'og tu 'chad do/ /gnyis pa rgyal sras sa
'dres pa chen po la slob ma'i mchog bIrYa bha dra ste mngon shes can/ de ba A ka ra tsandra ste za hor gyi mkhas pa btsun mo can/ dI paM ka ra ste mar me mdzad/ ratna a
ka ra shAnti ste dpal sbas dang bzhi la gsungs/ dang pos rim lnga la 'grel pa mdzad/ gnyis pas rim lnga'i gtor chog la sogs pa mdzad cing / mar me mdzad 'di ye shes zhabs
lugs pa'i brgyud 'dzin de'ang min la/ jo bo rje dang yang mi gcig go /de ltar lnga las mngon shes can gyis nag po dam tshig rdo rje la gdams/ de'i mtshan dngos shrI bha
dra zhes bya/ yang kha cig tu nag po dam tshig rdo rje rgya skad du smos pas kr-iShNa sa ma ya badzra zhes pa yang snang / 'gos kyi stong thun chen mor/ rgyal ba'i chos
la mnga' brnyes bdag

gi bla ma bzang po dpal/ zhes shrI bha dra bsgyur nas der bshad do/ /'di dang dges pa rdo rje bka' babs bzhi'i nang tshan gyi nag po dam tshig rdo rje gnyis gcig yin no/ /de
ltar rgyal sras sa 'dres pa sras kyi thu bo lnga dang bcas pa bzhugs pa'i skabs su de tsam na rgya gar 'phags yul du 'dus pa shin tu dar bar gyur te/ theg chen gyi paNDi
ta phal cher 'dus pa slob/ 'dus pa la nyams bzhes mdzad pa mang bar bshad pa yin la/ yang rdo rje 'chang dngos kyis sa bcu pa'i byang chub sems dpa' blo gros rin chen la
gsang ba 'dus pa'i gdams pa stsal/ des sa ra ha dang klu sgrub gnyis la gdams/ klu sgrub kyis ma taM gi pa/ de nas tai lo pa nA ro pa sogs brgyud pa'i gsang ba 'dus pa'i
chos skor gangs ri'i ljongs 'dir dar ba'i nang tshan mar lugs grub thob nang brgyud du grags pa yang deng sang gi bar du bzhugs te/ de yang byang chub sems dpa' blo gros
rin chen zhes bya ba 'di ni/ mdo lugs ltar na dge bsnyen chen po li tsa bI dri ma med par grags pa ste/ 'di'i lo rgyus ni lan cig dge bsnyen chen po 'dis mal chen po bcas
nas bsnyun tshul bstan pa la/ dus gsum gyi sangs rgyas dang byang chub sems dpa' thams cad kyis bsnyun 'dri bar ma spobs/ bcom ldan 'das kyis 'phags pa 'jam dpal la khyod
shes rab kyi spobs pa dang ldan pas dge bsnyen chen po'i bsnyun dris shig gsungs pas/ der 'jam dpal gyis dge bsnyen chen po ji tsam nas bsnyun dris pas/ 'khor ba thog
ma med pa nas gsungs

te/ de ni 'khor ba thog ma med pa la dgongs so/ /yang ji tsam na dwangs par 'gyur gsungs pas/ 'khor ba ma stong gi bar du nad las mi thar gsungs/ de ni 'khor ba la tha ma med
pa la dgongs so/ /de nas yang 'jam dpal gyis yang dag pa'i don ji lta bu lags zhus pas ci yang mi gsungs/ lan gnyis lan gsum gyi bar du dris pas kyang ci yang mi gsungs
so/ /de ni don dam smra bsam brjod du med pa la dgongs te/ rgyal ba'i sras po cang mi gsungs/ /mi gsungs pas ni rgya cher bshad/ /ces gsungs pa'i don yin no/ /de lta bu'i
dge bsnyen chen po de gsang sngags rdo rje theg pa ltar na blo gros rin chen zhes bya ba sa bcu pa'i byang chub sems dpa'i tshul bzung ba zab mo'i don thugs su chud pa
mgon po 'jam pa'i dbyangs kyi sprul pa che ba'i yon tan dpag tu med pa dang ldan pa zhig yin te 'dir mdo tsam mo/ /de lta bu'i byang chub sems dpa' chen po dga' ldan gyi
lha'i bu blo gros rin chen gyis 'dzam bu'i gling du gsang ba 'dus pa'i gdams pa sbyin pa'i gdul bya yod dam med snyam du dgongs nas gzigs pas/ sa ra ha dang klu sgrub gnyis
snod ldan du gzigs nas de gnyis la gdams/ de gnyis kyi nang nas klu sgrub kyis ma taM gi pa la gnang / des grub chen tai lo pa la stsal pa yin te/ de yang tai lo pa ni
dang po rab tu byung / de nas rje btsun mas byin gyis brlabs te sngags dang pha rol tu phyin pa'i don phyin ci ma log par rtogs shing / de nas klu sgrub 'tshol du phyin
pas/

bla ma mtshan gsang ba ste ma taM gi pa spyil po na bzhugs pa dang mjal te/ klu sgrub gang na yod dris pas/ slob dpon dri za'i yul du chos ston du byon gsungs/ khyod rjes su
'dzin par nga btang pa yin gsungs pa dang / der tai lo pas maNDal phul rjes su 'dzin par zhu zhes zhus pas/ dpal gsang pa 'dus pa'i dkyil 'khor du dbang bskur/ sems kyi
de kho na nyid ngo sprad nas ma brjed par sgoms shig gsungs/ de nas da khyod shar phyogs bhaM ga la'i rgyud ha ri ka la zhes bya bar za hor gyi grong khyer yod pas/ de nyid
sprul pa'i rgyal po ud ma skye zhes bya bas byin gyis brlabs pas bsgrub thag nye ba'i gnas yin pas der song la/ grong khyer de'i dbus na panytsa pa ta na zhes pa'i tshong
'dus yod/ de nas bha ri smad 'tshong ma 'khor mang po dang bcas pa yod pas/ de'i g.yog gyis la lam gyi rtogs pa sbyongs shig ring po mi thogs par phyag rgya chen po
mchog gi dngos grub thob nas 'gro ba mang po'i don byed par 'gyur ro zhes lung bstan to/ /de nas tai lo pas de bzhin mdzad pas grub pa brnyes nas nam mkha' la rang dgar bzhugs
pa la sogs pa'i rdzu 'phrul mang du bstan pas/ mi rnams ngo mtshar skyes/ bha ri mos g.yog tu bkol ba la 'gyod pa skyes te phyag phul rjes su gzung bar zhu zhus te/
mo'i rgyud byin gyis brlabs pas des kyang grub pa thob bo/ /tshul de rgyal pos thos nas ngo mtshar skyes te/ rgyal po 'khor bcas slob dpon gyi zhal blta bar 'ongs pa la/
slob dpon gyis nam mkhar bzhugs nas til mar gyi dpes mtshon pa'i /

gdams pa zab mo gsungs pas/ rgyal po 'khor bcas grub pa thob ste mkha' spyod du bzhud pas re zhig yul phyogs de stong par gyur to/ /de lta bu'i slob dpon des ye shes kyi mkha'
'gro ma las chos dngos su nyan nus/ 'og min du rdo rje 'chang chen po las kyang dngos su gdams pa nod pa yin la/ de dag kyang dag pa'i snang ba kho nas mjal ba yin te/
grub chen nyid kyi gsung las/ ngas ni sangs rgyas stong dag la/ /bsnyen bkur yang dag ngas kyang byas/ /sa rab dga' ba ngas kyang thob/ /sprul pa bye ba phrag brgya yis/
/klu sgrub ArYa de wa dang / /bcom ldan 'das dang ngas gtam byas/ /nga rang bde ba can du 'gro/ /zhes kyang gsungs pa yin no/ /de nas mthar mkha' spyod du gshegs so/ /de
nyid kyis rjes su bzung zhing byin gyis brlabs pa ni jo bo nA ro ta pa ste/ 'di ni yul kha che ba yin pa las/ dur khrod chen po gcig tu phyin nas bde mchog yi ge bdun pa'i
bsten pa thon tsam na sa g.yos chen po byung ba na/ re zhig nas rnal 'byor ma sngon mo gnyis byung nas/ khyod shar phyogs pa tai lo pa'i rigs yin pas shar phyogs su song
zhig zer/ khyed su yin dris pas/ slob dpon klu'i sring mo yin zer nas mi snang bar gyur to/ /de gang na bzhugs kyang 'dri ma nus snyam 'gyod bzhin pas shar phyogs su
phyin pas/ gan dha bu ri'i gtsug lag khang du rnal 'byor pa ras nag po'i angga rag gon pa/ mig rtsa dmar zhing / so dung so 'khor mar yod pa/ dar dmar po'i cod pan bcings
/

pa gcig gis nya gson po spar mo gang khyer byung ste/ dge 'dun gyi 'bras kyi tsha ba g.yos pa'i me la blugs so/ /de la dge 'dun ma mnyes par ngan pa 'di la rgyob zer ba na/
rnal 'byor pa des khyed rnams mi dga' na/ song song gsungs nas se gol gtogs gtogs mdzad pas/ nya tsho mkha' la 'khyug 'khyug song ba dang / dge 'dun rnams kyis grub thob
yin par shes nas bzod par gsol nas mchod gnas su bzhugs par zhus pas ma gnang ngo / /de phyir byon tsa na/ nA ro pa'i bsam pa la tai lo pa yin nam snyam nas phyag dang bskor
ba byas/ zhabs spyi bor blangs te/ bdag la mkha' 'gro'i lung bstan pa lags pas rjes su gzung bar zhu zhus pas/ nA ro pa'i thugs kar rdog pa cig bzhag nas cang mi gsungs
bar bzhud do/ /nA ro pas kyang phyi bzhin 'brangs pas/ lha khang thog bcu gsum yod pa gcig gi steng du byon nas/ 'jig rten gsum na bla ma'i bka' dang mi 'gal ba byed
pa yod na/ 'di na mar mchongs nus pa su yod gsungs/ der nA ro pa'i thugs la mi gzhan ni mi 'dug nga la zer ba yin nam snyam nas/ lha khang kha nas mchongs pas/ rus pa chag
nas gsus pa la zug ste na tsha tshugs pa med pa byung ba nas/ bla ma byon nas khyod na'am gsungs/ na lags ro bzhin thal lo zhus pas na ro zhes grags so zhes gser sdings
pas mdzad pa'i gsang 'dus bla ma brgyud pa'i lo rgyus kyi yi ge las byung mod/ nA ro pa'i sgra don de ltar du 'chad pa ni nor ba ste/ bdag nyid chen po sa skya paNDi /

tas rab dbye las/ dka' ba spyad pas a na na/ /ro ru song zhes 'chad pa dang / /zhes gsungs pas so/ /des na nA ro zhes pa ni 'phags yul na bram ze'i rigs bcu drug yod pa'i nang
nas rigs bzang shos nA ro ta pa zhes bya ba'i rigs yin pas na nA ro ta pa zhes bya ba yin par bshad pa ni 'thad ldan yin no/ /de nas bla mas phyag gis yul yul mdzad nas
phu phaTa? sos par gyur cig gsungs pas sngar bzhin sos so/ /yang dus gcig gi tshe tai lo pas me tog cig bsdus nas nA ro pa la gtad de/ da lta 'di na mar la bag ma gcig
'ong bas/ me tog 'di mgo la thogs la nu ma mnyes shig gsungs shing / tai lo pa rang bzhud song ba dang / dum tsam nas bag ma de byung ba la nA ro pas tai lo pa ji skad gsungs
pa bzhin byas pas/ gnya' 'o rnams kyi brdungs te shi la thug pa na/ tai lo pa byon nas sngar bzhin byin rlabs mdzad pas gsos/ yang lan gcig tai lo pa nags khrod cig
na bzhugs pa'i tshe/ nA ro pas bsod snyoms la phyin pas dge 'dun la ston mo byed pa dang 'phrad de/ tsha ba bslangs pas ro mchog dang ldan pa zhig 'dug pas/ tai lo pa la
drang dgos snyam ste khyer 'ongs nas zhus pas/ zhim zhim ltar legs par gsol te zhal nas nA ro pa tshod ma zhim gsungs/ nA ro pa'i thugs la sngar nas ci phul kyang dgyes
pa'i bzhed med pa la/ da res dges par 'dug snyam nas slar slong du phyin pas/ ma byin pa dang / nA ro pas phru ba khyer te bros pas/ dge 'dun rnams kyis bdas pas zin /

nas brdungs pas shi la khad pa la sngar bzhin byin rlabs mdzad pas nad las grol lo/ /gzhan yang mkha' khung du smyug tshal brgyab pa dang / nam phyed zas slong gsungs nas bslang
pas brdungs pa dang / lus kyis tai lo pa bzhud pa'i zam pa byas pas srin bus zos pa dang / tsandan gyi me la mchongs su bcug pa dang / thang chen po la ngal ma gsos
par rbab khur gsungs pa la khur ba dang / rgyal po'i chung ma dang lhan cig sdod cig gsungs pa la brdungs pa dang / blon po'i chung ma dang lhan cig sdod cig gsungs pa la
bsdad pas brdungs pa dang / nga'i rig ma dang lhan cig sdod cig gsungs pa la bsdad pas mes bsregs pa dang / khrag gi maNDal la sha'i tshom bu bkod de phul gsungs pa la
de bzhin mdzad pa dang / nA ro pa'i phyag rgya ma la byas pas mtshan ma langs pa rdos brdungs pa la sogs pa mdor na nA ro pas tai lo pa lo bcu gnyis kyi bar du bsten dka'
ba chen po bcu bzhi dang du blangs te ji skad gsungs pa bzhin bsgrubs so/ /de ltar gser sdings bas mdzad pa'i bla ma brgyud pa'i rnam thar las dka' spyad mang du mdzad pa'i
dang po gsum la bum dbang sogs dbang dang po gsum thob tshul sbyar nas/ slar de ltar na nA ro pas lo bcu gnyis su zhabs tog byas pas chos ci yang ma zhus pas/ da zhu
dgos snyam nas phyag dang bskor ba byas maNDal phul nas zhabs spyi bor blangs te yang dag pa'i gdams ngag zhus pas/ spyan phyogs bzhir gzigs te/ mchil lham phud nas gcu gcu
ba cig dpral /

bar brgyab nas bde ba chen por brgyal lo/ /brgyal ba sangs tsa na theg pa mtha' dag gi chos thugs la shar te mi shes pa gang yang mi 'dug go /de'i dus su a thung skye ba med
pa'i gdams ngag gnang ste/ mi mno/ mi bsam/ mi dpyad/ sems rang bzhin gyi gnas par zhog gsungs/ yang zhus pas/ bsam pa'i yul las 'das/ brjod pa'i tshig las 'das/ mtshon
pa'i dpe las 'das/ tai lo pas ci yang bstan du med gsungs so/ /de ltar dka' spyad bcu bzhi po de re re la'ang mnyes tshor khyad par can re skyes shing sa bcu bzhi bgrod
pa yin no zhes gsungs pa ni ma 'brel te/ dka' spyad dang po gsum dang bum dbang sogs sbyar bas dbang thob par bstan/ lo bcu gnyis su zhabs tog byas chos ci yang ma zhus zhes
bshad pa ni dbang chos ma yin par gsung rgyur snang ba/ de ltar na gsang sngags kyi chos sam lam gyi rtsa ba dbang bskur nyid yin par rgyud sde thams cad las bsngags
brjod dang bcas gsung par mi 'thad par 'gyur zhing / dka' spyad bcu bzhis sa bcu bzhi bgrod ces pa yang nor te/ sa bcu gsum zhes pa'i tha snyad gsungs kyis/ rdo rje theg
pa'i lugs kyi sa bcu bzhi sogs su bshad pa ni sa btags pa pa'am/ 'thad ldan ma yin no/ /yang gser sding pas mdzad pa'i bla ma brgyud pa'i lo rgyus las/ de nas nA ro pas bla
ma drin che bas drin lan zhig mdzad par dgongs nas byon pa na/ mgar ba'i gling du grogs po mgar ba gcig yod pa'i sar bzhag nas//

srod la lo rgyus ngo mtshar gyi gtam la yengs/ de nas gnyid bzi song tsam na/ gnyid sad sad pa dang mgar ba la tug gi re mos yod pa dang / nam langs snyam ste tho tug byas
pas thams cad tug gi song bas/ der slob dpon so ma sod zhe sdang skyes pas/ de cis lan bsam pas tug gis lan par 'dug tug de gang nas byung bsam pas mgar ba'i khyim nas byung
/ de nas tug thams cad song 'dug dpe de bzhin du ngas zhe sdang ngam so ma sod pa de rang gi sems las byung / sems stong pa nyid las byung / stong pa de chos sku skye
med go ba'i brda byung ste/ de yang bla ma'i drin yin snyam ste mos gus lhag par skyes nas/ bye ru bre do tsam btsal nas bla ma la 'bul du phyin pas/ tai lo pa'i thugs la
nA ro pa 'di da rung rnal 'byor pa chen por mi 'dug snyam nas/ bye ma'i sgang bu zhig bye rur byin gyis brlabs nas de'i steng du bzhugs pas/ nA ro pa'i thugs la bla ma
la bye ru dgos pa mi 'dug bla ma rang 'dod na sa gzhi'ang bye rur bsgyur du 'dug pa la snyam nas/ bla ma'i phyogs su bye ru gtor nas btang ngo / /de nas chos bshad pa gal
che'am bsgom pa gal che bla ma la zhus pas/ thod pa dri chen gyis gang ba la mi'i rtsib mas khyem bu byas nas gsol te/ de nas nA ro pa la byin pas bltas pas mdog mi sdug
bsnams pas dri mi zhim par 'dug 'on kyang zo zhig bya ba'i brda yin snyam nas zos pas ro mchog brgya dang ldan par 'dug nas/ der bshad pa gtso bor byed pa ni mi gtsang ba'i
/

kha dog dang dri dang 'dra bar 'dug bsgrub pa gtsor byed pa ni mi gtsang ba'i ro zhib pa dang 'dra ste/ nyon mongs pa ye shes su 'char bar 'dug snyam pa dang / bla ma'i zhal
nas de tsug yin gsungs te dbang bzhi lam du byed pa'i brda yin no zhes gsungs pas/ lo rgyus de la yang nang 'gal cung zad 'dug ste yi ges 'jigs nas btang snyoms bzhag go
/'o na dka' spyad rnams ma rdzogs gong gdams ngag cung zad kyang ma bstan nam snyam na/ lo rgyus tshad ldan rnams las/ dka' spyad ma rdzogs bar gdams pa ma bstan par/ slar
bstan pa kho na 'byung bas/ tshul de bzhin du bshad na/ gong du bstan pa ltar dka' spyad mang po zhig dang du blangs nas/ yang nA ro pas tai lo pa'i phyi bzhin du 'brangs
nas thang stong zhig tu slebs pa na/ tai lo pa cung zhig mnyam par bzhag nas/ nA ro pa la khyod yun ring por tsha grang la sogs pa gang yang yid la mi byed par dka'
ba don du gnyer ba ci 'dod pa yin gsungs pa la/ nA ro pas kho bo ni yang dag pa'i gdams ngag 'dod do zhus pas/ 'o na maNDal gyis gsungs pa la/ chu med zhus pas/ dri chus
gyis gsungs nas/ de bzhin mdzad nas maNDal gyi me tog bkram pa dang / slob dpon gyis maNDal gyi 'jim pa cig blangs nas/ nA ro pa'i zhal la brgyab pas mi rtog pa skyes te/
de yang lhan cig skyes pa'i ye shes mtshon par byed pa'i phyir byin gyis brlabs par mdzad pa yin no/ /de nas dang por dbang dang / phyis su rgyud dang //

gdams ngag ma lus pa gnang ba las/ thog mar bskyed pa'i rim pa dang / gzhi 'khor ba'i gnad rtsa dang rlung dang byang chub kyi sems la sogs pa mtshon byed thams cad bstan nas/
mtshon bya don zhus pas/ tai lo pa'i zhal nas/ kye ho 'di ni rang rig ye shes te/ /ngag gi lam 'das spyod yul min/ /tai lo pa yis ci yin bstan du med/ /rang la rang gis
bslan te shes par byos/ /zhes gsungs nas rgya mtsho dang 'dra ba'i mtshon bya don bstan te/ da khyod paNDi ta'i chas ma 'dzin par rnal 'byor pa'i cha lugs kyis sgrub pa
snying por gyis shig skye ba 'dir mchog gi dngos grub thob par 'gyur ro zhes dam tshig phog nas mi snang bar gyur to/ /de nas nA ro pas me tog 'phrog pa'i lha khang zhes
bya ba'i byang phyogs grong khyer chung ngu zhig yod pa na rgan mo gcig gis 'tsho ba phul nas bsgrub pa snying por mdzad kyin bzhugs pa na/ dus re zhig na mu stegs gcer
bu pa rnams rtsod pa rgyal nas sangs rgyas kyi bstan pa 'jig par nye ba na/ rgyal pos paNDi ta lnga brgya bsags te me tog gi phreng ba gtad pas sus kyang len ma nus par/
rgyal po na re/ da dung bgros la rtsod pa gyis shig gal te mi nus na gtsug lag khang gcer bu pa la 'bul lo byas pas/ paNDi ta rnams gros byed pa'i tshe/ rgan mo zhig na
re/ nga'i khyim na nA ro pa bzhugs zer ba dang / der dge 'dun gyis gsol ba btab pas sngar tai lo pa'i gsung ma dran par zhal gyis bzhes so/ /der gcer bu pa 'ong du ma btub
pa la/ kho'i lha khang gi gam du/ rgol ba phyir rgol gnyis//

dpang po rgyal po dang gsum gyi khri bshams te rtsod pa byas pas slob dpon zhan zhan 'dra nas/ thugs la nga lta bu'i smra ba'i dbang phyug zhan pa ltar 'dug pa ci yin snyam
du bsam pas/ sngar slob dpon tai lo pa'i gsung yod pa de bcag pa'i nyes pa dran nas bzod gsol byas te yid kyis gsol ba btab pas tai lo pa'i phyag g.yon par mi'i thod pa
bcad ma khad cig thogs nas byon pa la/ nA ro pas phyag 'tshal bas/ snying rje dang bral ba srin po'i gzugs can 'di lta bu la phyag 'tshal ba de nyid kyi pham pa'i gnas su
gyur to zer ba la/ ti lo pas pham pham zhes gsungs nas/ kho'i lha khang mchod rten gyi gzugs 'dra ba zur brgyad dang gsum thog yod pa la sdigs mdzub lan gsum mdzad pas thog
gsum ka 'gyel bas gcer bu ba rnams skrag te thams cad kyis slob dpon gyi zhabs la phyag 'tshal gcer bu pa rnams sangs rgyas kyi bstan pa la btsud do/ /de nas tai lo pas
nA ro pa la/ da khyod kyis skye ba 'di la mchog gi dngos grub thob pa'i skal ba med kyi/ chos ston cig 'gro ba mang po la phan/ khyod bas kyang slob ma dang / de'i slob
ma nas mar rim pa bzhin du phan je cher 'gyur la/ bar dor phyag rgya chen po 'grub par 'gyur ro zhes gsungs nas mi snang bar gyur to/ /de nas nA ro pas bshad sgrub gnyis
ka mdzad pas rtogs pa 'khrungs nas/ 'char ba med cing nub pa med/ /nyin mo med cing mtshan mo'ang med/ /ces sogs kyi rtogs brjod kyi glu yang gsungs so/ /de lta bu'i /
jo bo nA ro ta pas phyag rgya chen /

po mchog gi dngos grub dus der ma thob kyang / rgyal po dpung dang bcas pa rengs par byed pa dang / tshogs 'khor gyi dus su ni shing tog la sogs pa dgug nus pa dang / sbyin
sreg gi tshe thab kyi nang du lha sum cu rtsa gnyis zhal blta nus pa la sogs pa ting nge 'dzin gyi rtogs pa brtan par thob pas/ pur sbyangs pa'i shul du yang zla ba re re
bzhin rol mo'i sgra dang / me tog gi char la sogs pa'i lha'i mchod pa yang kun gyis mthong zhing thos pa yin no/ /de dag ni 'phags yul du 'phags lugs kyi bla ma brgyud
pa ji ltar byon pa'i tshul bstan zin pa yin la/ gnyis pa ye shes zhabs lugs pa'i bla ma brgyud pa'i rnam thar bstan pa'i sgo nas ye shes zhabs lugs 'phags yul du dar tshul
ni/ mgon po 'jam pa'i dbyangs dang dbyer med pa'i/ slob dpon 'jam dpal bshes gnyen gyis sangs rgyas ye shes zhabs la gnang ba yin te/ de yang slob dpon ye shes zhabs kyis
spyir gsang ba 'dus pa paNDi ta nyi shu rtsa lnga tsam la gtugs nas zhus shing / khyad par slob dpon 'jam dpal bshes gnyen gyis dngos su byin gyis brlabs yin te/ de yang
slob dpon 'dis thog mar slob dpon seng ge bzang po la pha rol tu phyin pa'i gzhung lugs bslabs te/ yon tan bshes gnyen la sogs pa'i rigs ldan rnams la 'chad rtsod rtsom
gsum gyi sgo nas dar bar mdzad/ phyis nub phyogs o rgyan du byon nas slob dpon 'jol sgeg rdo rje la gsang ba 'dus pa'i chos skor bsam gyis mi khyab pa gsan cing / yang
yul de nyid du lcam /

legs smin dang / gu ni ni zhes bya ba'i bla ma zhig la yang gsang 'dus mang du gsan no/ /yang yul dza lan nA thar slob dpon ba mo la tsam pa ta bya ba la yang gsang ba 'dus
pa'i chos skor legs par gsan nas lho phyogs kyi yul du/ slob dpon ba liM ta A tsArYa zhes bya ba mngon shes dang rdzu 'phrul bsam gyis mi khyab pa mnga' ba'i bla ma lo dgu'i
bar zas gos dang longs spyod kyis mnyes par byas nas gsang ba 'dus pa'i rgyud bco brgyad gsan pas/ bla ma'i zhal nas khyod kyis don ma rtogs gsungs pa na/ slob dpon
gyi thugs dgongs la don ma rtogs na rtogs pa mi skye dgongs nas/ rdo rje gdan gyi byang phyogs u pa tha zhes pa stag dang dom la sogs pa gcan gzan ma rungs pa gnas pa'i yul
du rgyud kyi glegs bam mgul du btags nas zla ba drug sgrub pa mdzad pas/ ston zla ra ba'i skar ma rgyal gyi nub skya rengs shar ba tsam na sprul pa'i dge slong bla ma
gnyis 'jol sgeg rdo rje 'jam rdor dang bcas pa'i zhal mngon sum du gzigs te/ 'jam pa'i rdo rje'i zhal nas 'jam dpal zhal lung du grags pa'i rdzogs rim lung bstan dang bcas
pa gnang ba la brten nas 'jam pa'i rdo rje lha bcu dgu'i dkyil 'khor 'di'i srol rgya cher btod pa yin la/ slob dpon de la slob ma'i tshogs kyang mthong ba'i chos la mya
ngan las 'das pa'i gang zag bzhi/ gsang ba 'dus pa'i bshad bka' 'dzin par nus nges shes pa'i grwa pa bco brgyad/ de rnams kyi nang du rtsa rgyud rgyud phyi ma dang bcas
pa la 'grel pa byed mkhan bcu gsum tsam byung zhing / de'i /

nang nas mar me mdzad bzang pos gsang ba 'dus pa lha bcu dgu'i dkyil chog mdzad/ mar me mdzad kyis 'jam dpal bshes gnyen bya ba'i slob dpon gcig dang / dpal sde gnyis la gsungs/
phyi mas bi ma la gupta ste dri med sbas pa la gnang / de nas rin chen rdo rje/ ratna kirti ste rin chen grags pa bla ma pandha pa'i bar du rim par byon pa'i brgyud
rim gcig dang / yang mar me mdzad nas kun dga' snying po/ tha ga na zhi ba/ dad byed go cha/ padmA ka ra zhes bya ba'i bar brgyud pa dang / mar me mdzad kyi slob ma 'jam
dpal grags pa nas/ dpal sde/ dri med sbas pa/ yi ge pa/ nag po pa/ ye shes dpal/ ba liM ta A tsArYa ste bod skad du gtor ma'i slob dpon zhes pa la brgyud pa dang / yang
rin chen grags pa nas sa manta bha tra ste kun tu bzang po/ dznyA na shrI mi tra ste ye shes dpal gyi bshes gnyen/ ratna kIrti ste dkon mchog grags pa/ puNye shrI ste bsod
nams dpal gyi bar du brgyud pa ste 'jam pa'i rdo rje lha bcu dgu'i brgyud rim la yang brgyud tshul mang du byung ba yin no/ /de rnams kyis 'phags yul du byon pa'i gsang
ba 'dus pa'i bla ma brgyud pa'i rnam thar bstan pa'i sgo nas 'dus pa 'phags yul du ji ltar dar ba'i tshul bstan zin nas/ gnyis pa bod yul du byon pa'i bla ma brgyud pa'i
rnam thar bstan pa'i sgo nas bod yul du ji ltar dar ba'i tshul la yang 'phags skor gyi brgyud pa'i rnam thar bstan pa'i sgo nas gtso bor 'phags lugs nyid ji ltar dar ba'i
tshul dang / ye shes zhabs /

lugs sogs kyi brgyud rim bstan pa'i sgo nas lugs gzhan dar tshul dang / dang po la yang 'gos lugs kyi bla ma brgyud pa'i rnam thar bstan pa'i sgo nas lugs de ji ltar dar ba'i
tshul dang / mar lugs kyi bla ma brgyud pa'i rnam thar bstan pa'i sgo nas lugs de nyid ji ltar dar ba'i tshul dang / sa lugs kyi bla ma brgyud pa'i rnam thar bstan pa'i
sgo nas sa lugs ji ltar dar ba'i tshul dang gsum las/ dang po ni/ 'gos lo tsA ba bsod nams rtse mo zhes bya ba de nyid kyi sku drin las dar zhing de nyid nas brgyud pa
ste/ de yang mgon po 'di 'khrungs pa'i yul ni rta nag yin zhing / slob dpon 'gos kyi ris yin pas so/ /yab yum gnyis ming sring yin pa 'dus pa'i sras yin pas na khug pa/ ming
sring bsnal ba la ngo tsha nas rta nag phu'i lhas shig tu btsar phyin nas lhas su btsas pas lhas btsas zhes grags pa yin par bshad/ yang bu ston rin po ches yab yum gnyis
ka 'gos yin pas na khug pa dang / lhas phug tu 'khrungs pas na lhas btsas su grags pa yin gsungs la/ gang ltar de lta bu'i 'gos lo des gzhon nu'i dus su zur pa la rnying
ma slob par byon pas/ der chos ma bslabs par yang yang mnar ba zhig byung ba na yid 'byung ste/ ngas rgya gar du phyin la khyed rnams la lan zhig bya'i gsungs nas/ gyi
jo zla ba'i 'od zer dang 'grogs nas rgya gar du byon pas/ shAnti pa dang dpal sbas gnyis grongs nas mi bzhugs/ gzhan sa 'dres pa'i slob ma gsum bzhugs pa'i /

dus su 'byor te/ de'i skabs na 'phags yul na paNDi ta mnyam po la/ 'dus pa la mkhas pa rnams gral mgor 'jog cing / chos 'dus pa la kha zin che bar 'dug nas thog mar 'dus pa
slob dgos dgongs te/ gsang ba 'dus pa la su mkhas dris pas/ sa 'dres pa'i slob ma rnams mkhas zer bas/ mngon shes can/ btsun mo can rnams la 'dus pa'i chos skor gsan/ bslab
sbyong yang 'dus pa la mdzad nas bod du byon/ de dus khams nas mar ston seng rgyal byon/ 'gos lo la chos mang du zhus/ zang zing gi dngos po bsam gyis mi khyab pas mnyes
par byas/ slar yang 'gos kyis rgya gar du byon/ nag po dam tshig rdo rje la 'dus pa'i chos skor gsan/ de ltar paNDi ta mngon shes can/ btsun mo can/ nag po dam tshig
rdo rje dang gsum la gsang ba 'dus pa'i chos skor mthil phyin par gsan nas bla ma gsum po de dag gi gsung bgros rnams so sor zin bris su 'bri bar mdzad pa la 'gos kyi shog
ril gsum du grags/ gzhan yang rgya gar shar phyogs kyi paNDi ta sprin gyi shugs can la yang 'dus pa gsan pas/ 'gos kyi gsang 'dus gsan pa'i bla ma bzhi yin la/ 'ga' zhig
las 'gos kyi gsang 'dus gsan pa'i bla ma gsum las ma bshad kyang / phyi ma 'di la yang gsan par 'gos lo nyid kyis rgyud kyi mchan chen gyi mjug tu bshad pas rtsod pa med/
'on kyang gsang ba 'dus pa rim lnga'i khrid ni dang po gsum kho na las gsan par nges so/ /spyir lo chen 'dis 'phags yul du lan gsum byon/ gong gi /

bla ma bzhi po de'i steng du kha che khri brtan gyi tsandra ha ri/ bal po rdzong gi nA ga ko Ti/ bal po mthil gyi tsa huM ngu dang / sa ra ba bya ba rnams la sogs pa mi'i bla
ma bdun cu/ mkha' 'gro ma gnyis te bdun cu rtsa gnyis te bdun cu rtsa gnyis bsten te mdo sngags kyi chos tshul bsam gyis mi khyab pa gsan/ chos dang chos min gyi rnam
dbye legs par phye ba'i bstan bcos sngags log sun 'byin bya ba mdzad/ khyad par gsang ba 'dus pa la rtsa rgyud kyi tshig 'grel mchan chen dang / don 'grel stong thun chen
mo sogs mdzad de 'dus pa'i bstan pa nyi ma shar ba ltar mdzad pa yin no/ /de lta bu'i 'gos kyi gsang 'dus gsan pa'i bla ma bzhi'i nang gi sprin gyi shugs can dang ga ya
dha ra gnyis gcig yin par/ rje rdo rje 'chang gi gsung rgyun zin bris 'ga' zhig las bshad/ bu ston rin po ches rgya gar shar phyogs su rgyal po sprin gyi shugs can zhes bshad
do/ /gang ltar 'gos lo 'dis rgya gar du yang lan gsum byon par paN chen nyi zla seng ge'i rnam bshad las bshad/ bu ston rin po ches ni bcu gnyis byon par bshad kyang
/ de ni yi ge ma dag gam snyam mo/ /gang ltar 'gos la slob ma yang rgyud kyi ka ba tshugs pa bzhi/ man ngag gi gdung ma theg pa brgyad/ las tshogs dang 'phrin las la mkhas
pa rnams lcam dang gral ma gshibs pa ltar mang du byung ba yin pa las/ ka chen bzhi ni mar ston seng ge rgyal mtshan/ rlan grags dbang / sum ston me 'bar/ mi nyag dharmA
tsandra /

dang bzhi yin la/ yang bu ston rin po che'i bshad thabs gsang ba'i sgo 'byed las/ dharmA tsandra dang rlan ma bgrangs par/ shangs kyi bab ston byang chub rgyal mtshan/ gnyal
gyi gshong ston rdo rje rgyal mtshan dang gnyis po 'dren par mdzad la/ gdung ma brgyad ni 'byed kyi rdog ston chen po/ rong gi brang ti rgyal po/ rta nag gi mkhas pa bsod
rgyal la sogs pa'o zhes gsungs nas ka chen bzhi la 'dren tshul mi mthun pa cung zad tsam byung / gdung ma bzhi ltar na rdog dge ser/ dbus pa dbang 'bum/ lho pa rdo rje
snying po/ gnyal pa chos kyi shes rab dang bzhi/ brgyad ltar na rdog ston chen po sogs brgyad la ngos 'dzin dgos kyang / brgyad kyi ngos 'dzin gsal kha can bgrangs pa zhig
ma byung bas btsal dgos so/ /de lta bu'i 'gos kyi slob ma rnams kyi nang nas mar ston seng rgyal ni/ 'jed so rong bya bar sku 'khrungs/ 'dis rje btsun 'gos kyi snyan pa
gsan nas/ de'i drung du byon dbang dang gdams pa dang rjes su bstan pa mtha' dag nos te/ 'gos lo la rin po che'i gser 'bum dang / rta nag po seng ge srab med bya ba zhig
dang / seng ldeng gi sga dngul gyi shan pa brgyab pa zhig sogs kyis thog drangs brgya 'bul mdzad de/ zang zing gi 'bul nod kyis mnyes par byas/ de nas 'jed kyis so rong
du dgon pa ram sding btab ste/ de'i gnas bdag tu bsam yas kyi chos skyong gnod sbyin gyi rgyal po tsi'u dmar po spyan drangs nas bskos/ de nyid la gdung ma bzhi'am brgyad
kyi nang tshan rdog chen po ye shes seng ge zhes bya bas gsang ba 'dus pa 'phags /

skor phal che ba gsan cing / khyad par 'gos lo chen po la yongs su rdzogs par gsan nas dar bar mdzad pa la phyis su 'dus pa rngog lugs su grags pa yin te/ de yang rngog ye
shes seng ge de'i sras nyi ma seng ge de'i gcung po dbu mar ra/ de'i dbon po rdor sems dang bzhis khams nas 'ongs nas rta nag sgro mon can du babs/ 'gos kyis rgya gar sngon
ma 'khor ba dang mjal nas/ 'gos lo chen po la gsang ba 'dus pa'i dkyil 'khor du dbang zhus/ rgyud mnyan/ man ngag la nan tan cher mdzad pas/ man ngag gi gdung ma theg
par grags so/ /de nas dbu ma ra dang rdor seng gnyis kyis srin po rir 'dul ba bslabs te/ slar dbu ma ras 'jed gad phung bzung / rdor seng gis sdong khrod bzung / rngog ye
shes seng ges 'jed dga' ldan dang / dol du me tog mdzes ldan bya ba'i dgon pa gnyis btab/ de nas phyis mar ston seng ge rgyal mtshan la 'dus pa'i rgyud 'grel chen po'i nan
tan mdzad/ 'gos kyi phyi 'gyur gyi gsang sngags kyi chos rnams la mkhas/ mar ston gyis kyang dgon pa ram sdings gtad pa bzung ngo / /de nyid la rang gi sras nyi ma seng
ge'i spyir chos mang po dang / yab chos gsang ba 'dus pa'i skor ma lus pa gsan zhing / dbu tshad la sogs pa'i mtshan nyid thams cad dang / gsang sngags kyi chos phal cher
la sbyangs pas shin tu mkhas pa thub pa dang 'dra bas rngog mu nir grags so/ /des dgung lo nyi shu rtsa gcig la brag ltag gi dgon pa btab/ nyi shu rtsa gsum la dzambha

la'i bsgrub pa mdzad pas zhag dus la rtags gang yang ma byung bar thugs mug ste/ dzambha la'i rdo sku 'phangs par brtsams pas/ gzod zhal bstan gsung byon nas bla ma 'di chos
mkhas shing longs spyod kyang che bas slob ma che btsun dpag tu med pa 'dus shing / khyad par dbus gtsang gi jo sras mi bzhir grags pa byung ste/ 'grig 'tshams kyi zhang
/ kha rag gi gnyos/ sman lung gi dpyal/ yar lung gi khu rnams kyi bla mar gyur/ gzhan yang lo shAkya seng ge rlan btsad tsha nyi ma lcam sku mched la sogs pa bu chen mang
du byung nas thams cad kyi bkur sti'i gnas su gyur to/ /de la zur du sras zhig byung ba gzhan gyis ma tshor bar byas khams su btang / cung zad cher skyes pa na yab gshegs
pa'i gdan sar su bkod zer bgros byas pa na 'ga' zhig na re/ mdo khams na bla ma'i sras yod zer nas gdan drangs slob gnyer byed du bcug pas/ nga'i yab chos gang yin zer/
'dus pa yin byas pas/ de la su mkhas zer ba la/ khye re lha khang pa mkhas zer nas/ der byon gsung gleng mdzad pas/ nged ye shes zhabs lugs pa yin/ khyod kyi yab chos
'phags lugs yin pas/ rlan btsad tsha nyi ma lcam can du byon zer nas/ de'i drung du byon 'dus pa yongs su rdzogs pa zhus/ slar bdag nyid chen po sa paN gyi zhabs la gtugs
te sa skya pa'i chos mang po yang gsan/ sa skyar 'dus pa'i 'chad nyan yang rgya cher mdzad la/ khong pa thag ring pas lam bteg la bya ru gzhung gnang bas zhang bya ru bar
grags/

mtshan dngos rdog ArYa de wa zhes bya ba yin la/ 'di gong du 'gos rngog pa'i bla ma gong ba rnams sgrub thabs kyi bshad pa rgyun du mdzad pas bskyed rim bsgom pa zhar la 'byung
bas dkyil chog brtsams pa yang med cing / rim lnga'i khrid dmigs rgyun du so sor bsgom pa ma gtogs/ mang po tshogs nas sgrub mchod mdzad pa'i phyag srol yang med pa
la/ ArYa de wa sa paN gyi slob mar gyur phyin chad nas sa skya pa phyag len bde ba'i spyan zlos bzang po de khong gis rtogs nas/ 'dus pa'i dkyil chog dang / mchod 'phreng
sogs yig cha mang po mdzad nas gsang ba 'dus pa'i bsgrub mchod btsugs/ de'i dus su rdog ar de'i slob ma rnams kyi gsung bgros phyogs gcig tu bris pa bstod 'bum bya ba po
ti gcig dang / smad 'bum bya ba po ti gcig ste gsang 'dus kyi 'grel pa chen po lta bu zhig kyang byung nas 'dus pa la lag len bshad pa dang bcas pa shin tu dar bar mdzad
do/ /de lta bu'i rdog ArYa de wa la spyi mkhar 'jug gres ka'i rtag pa rin grags dang / rong lha steng gi gtsang smra seng dang / cha dkar mon mo brag gi mi nyag rdo rje
grags gsum gyis gsan/ yang rdog nyi ma seng ge la gzhu'i phug ka phug ston shes rab grags kyis gsan/ de nyid la'ang mi nyag rdo rje grags dang gtsang smra seng gnyis kyis
zhus/ de gnyis ka la lce ston mdo sde seng ges gsan/ yang rlan btsad tsha la rgya mkhar thang spe ba'i mkhan po 'phags pa skyabs kyis gsan pa yin te/ de yang thang spe mkhan
po 'phags pa skyabs ni gzhon nu la rab tu

byung nas/ dang por sa gzhi dmar por song song slob gnyer mdzad/ de nas bskyed rdzogs kyi don thugs nyams su bzhes pas nyams dang rtogs pa bsam gyis mi khyab pa thugs rgyud
la 'khrungs shing 'gro don mang du mdzad nas sku gshegs pa'i tshe/ gzims khang la 'ja'i gdugs sum rim dang / gzhan yang 'ja' 'od kyis bar snang thams cad khyab pa sogs ngo
mtshar ba'i ltas bsam gyis mi khyab pa byung ba dang / pur sbyangs pas thugs ma tshig par byon zhing / gdung dang ring bsrel yang mang du byung bar bshad do/ /de nyid
la rgyang ro gser sdings pa gzhon nu 'od kyis gsang ba 'dus pa mar lugs dang 'gos lugs gnyis char cha tshang bar gsan/ gser sdings pa 'di gsang ba 'dus pa la shin tu mkhas
shing man ngag gi rigs kyang mang du mdzad la/ de lta bu'i gser sdings pa gzhon nu 'od dang / rdog ArYa de wa'i slob ma rtag pa rin grags/ lce ston mdo sde seng ge dang
gsum char la kun mkhyen chos sku 'od zer gyis gsan/ de la lce blo ldan seng ges gsan zhing / de gnyis char la 'phags 'od yon tan rgya mtshos gsan pa yin te/ de yang 'phags
pa 'od 'di 'khrungs pa'i yul ni nyang stod thu gu dang nye ba na la spe zhes bya ba zhig yod pa de nyid de/ gdung rje rigs yin la/ sngags 'chang sha stag byung ba'i brgyud
pa yab rje po rdo rje bya ba dang / yum ma gcig rje mo rgyal mtshan 'bum zhes bya ba gnyis la sras brgyad 'khrungs pa'i bla ma 'di chung shos yin zhing / gcen po rnams
chung nar ma son pa la 'das

nas ma sos par/ 'di nyid bla ma jo 'tsho ba bya ba zhig gis bu mo'i cha lugs su bsgyur/ bu mo'i ming btags nas gsos te/ cung zad cher skyes pa na 'bri klog bslabs nas/ dpon
spe gsar dpal 'bum bya ba'i drung du yi ge mkhas pa phul du phyin pa sbyangs/ de nas lan cig byis pa mang po phyugs 'tsho ba'i gral la byon pa'i skabs su nyal nas bzhugs
pa na nam mkha' la sangs rgyas dang byang chub sems dpa'i gzugs brnyan dpag tu med pa gzigs te/ de'i rkyen gyis rlung sems dbu mar chud par yang grags shing / de nas yab
'das pa'i tshe ma na re/ khyod mi chos la spro na sa zin snga bar byed/ de min na mi gcig po chos kyi rgyu bya ba yin pas/ ji ltar legs bsam mno thongs/ btsun pa byas phyin
chad nas chos mgo thon pa zhig dgos zer ba na/ mi chos dang 'khor ba'i nyes dmigs rig nas rab tu byung bar zhal gyis bzhes nas/ dgung lo bco lnga lon par nye ba'i tshe
kun mkhyen chos sku 'od zer la mkhan po dang / 'jam gsar dbon po 'jam dpal la slob dpon zhus nas rab byung mdzad de mtshan yang 'phags pa'i 'od du btags/ de nas dgyes rdor
gyi rgyud brtag gnyis dang / pha rol tu phyin pa'i sde snod la gsan sbyong mdzad nas/ dgung lo bcu drug pa la brtag gnyis dang / bco brgyad pa la phar phyin bshad pas/
bla ma chos sku ba mnyes nas/ da khyod rang chos dang chos ma yin pa dang / rigs pa dang mi rigs pa'i rnam dbye tshul bzhin du 'byed shes pa la/

tshad ma rig pa la mkhas pa zhig dgos pas tshad ma slobs gsungs pa la/ khong pa'i thugs dgongs la/ ngas tshad ma kho nar ma zad dbus gtsang gi dge ba'i bshes gnyen thams cad
kyi drung du phyin la yon tan phyogs med du shes pa zhig bya/ de la brgyags phye khur nas phyin kyang theg pa yang dka'/ theg na'ang da lta 'khur rgyu yang cher med pas/
de bas brgyags phye lag las 'dzag pa zhig bya dgos dgongs nas/ snyems su dpon bal po dge 'dun can du byon/ khong la phyag 'tshal dar phul nas/ bdag la ri mo bslab dgos
byas pas/ khong gis chang btsags dang gang khyer byung ba na/ bdag chang mi 'thung byas pas/ khyed snying nas rang mi 'thung ba yin nam zer/ zhe nas mi 'thung ba lags byas
pas/ ja bskol nas drangs/ gzhan yang bsnyen bkur bzang po zhig mdzad nas/ ston pa khyed tshugs ka bzang ba 'di bzhin byed pa ngo mtshar che/ tshul 'di bzhin byed pa la
ri mo ma bslabs pa drag yon tan 'di mtha' ngan pa zhig 'dug pas/ ltogs rir shi ba gang byas kyang mi srid gsung nan chen pos ldog kyang / bdag la mno dgongs 'di 'dra zhig
bdog pas cis kyang slob dgos zhus pas/ dpon gyis kyang / khong gi gus pa'i spyod lam/ don gnyer gyi 'dun pa/ 'bad pa'i nan tan rnams la blo mgu nas/ man ngag yongs su rdzogs
pa gnang ste/ lo gcig la ri mo nan ltar legs pa zhig mkhyen nas/ dgung lo nyi shu bzhes pa'i tshe/ bla ma chos sku ba'i drung du rim lnga'i smar khrid zhus nas

bsgoms pas nyams rtags khyad par can 'khrungs/ de nas gsang 'dus rngog lugs dang / mar lugs gnyis ka'i bshad bka' dang / dus 'khor 'bro lugs kyi bshad pa rnams gsan zhing /
gtso cher gsang 'dus rngog lugs la sbyangs nas/ dgung lo nyer gsum pa la gsang 'dus la bshad pa mdzad/ de nas bla ma 'di dang ras pa nam mkha' rdo rje bya ba gnyis kyis
'gran nas yo ga la thugs sbyong mdzad cing / de dag gi bar la rdo rje 'byung ba'i dbang bka' dang bshad bka'/ de nyid snang ba'i stod 'grel gyi dbang bka' bshad bka'/ dpal
mchog stod 'grel gyi rigs bsdus dang / rdo rje sems dpa'i dbang bka' bshad bka'/ dpal mchog hor gong can/ 'jam dpal 'grel chen gyi dbang bka' dang bshad bka'/ 'jam dpal
gsang ldan gyi dbang bka' dang bshad bka' man ngag gi bka'/ 'jam dpal 'grel chung gi dbang dang bshad bka' man ngag gi bka'/ bram ze sdom bzang nas brgyud pa'i 'jam dpal
zab don du grags pa'i dbang bka' sogs dang / mar rngog gi lugs kyi gur brtag pa gsum man ngag dang bcas pa dang / dpyal lugs kyi gur brtag sam gsum/ 'gos kyi rdo rje gdan
gzhi'i dbang 'grel bcas/ gser sdings pas mdzad pa'i theg bsdus/ de'i khrid lta sgom spyod 'bras/ de dag gi rgyab rten du gyur pa'i mdo dang / rgyud rgya gzhung phal che
ba zhus/ gzhan yang gye re lha khang pa nas brgyud pa'i gsang 'dus ye shes zhabs lugs

kyi dbang bka' sogs dang / pu hrang lo chung nas brgyud pa'i bde mchog lo hi pa'i dbang rgyud/ gnyos lugs kyi bde mchog lo hi pa'i dbang rgyud/ 'gos bsod nams rtse mo'i bde
mchog gi dbang rgyud/ steng pa lo tsA nas brgyud pa'i sangs rgyas mnyam sbyor gyi rgyud/ rngog lugs kyi sgyu ma chen mo'i dbang bka' bshad bka' man ngag dang bcas pa/ do
ha skor gsum stod lugs smad lugs man ngag dang bcas pa/ bhu lu ka nas brgyud pa'i rlung 'chi med phyag len dang bcas pa/ mal lo nas brgyud pa'i sgrol ma nyer gcig gi dbang
sgrub skor dang bcas pa dang / 'khor lo chen po'i dbang chos skor/ chos rje sa skya paN chen gyis bsgyur ba'i yo ga'i rgyud gsum/ dze tA ri nas brgyud pa'i mi 'khrugs
pa'i dbang bka' sgrub skor dang bcas pa/ sa lugs kyi rnam rgyal lha dgu ma/ pu gcer lugs kyi rnam rgyal lha lnga bcu nga gsum ma rtog pa sgrub skor dang bcas pa/ mkhan po
bo dhi sa twa nas brgyud pa'i gtsug tor dri med kyi mchod chog chos skor dang bcas pa/ rgyal po mdo lnga/ zab mo mdo lnga la sogs pa'i mdo dang / byams chos lnga dang /
dbu ma rigs tshogs bstod tshogs/ springs yig gi tshogs dang tshig 'jug la sogs pa gsan no/ /de ltar kun mkhyen chos sku 'od zer gyis bla ma 'di la chos kyi gtad sor dgongs
nas phyogs ris nas chos zhu ba byung ba rnams kyi gral bcug ste zab chos mang du gnang ngo / /de nas bla ma chos sku ba'i gsung gis/ da yon tan gzhan rnams thams cad phun
tshogs pa byung 'dug pas/ de thams cad kyi

mtshang 'dru zhing gdar sha chod pa la rigs pa dgos pas tshad ma rnam nges cis kyang slobs gsungs nas/ slob dpon chos dar la gtad nas rnam nges la slob gnyer mdzad pas gzhung
rdzogs par zin chos skad chags tsam byung ba dgung lo nyer lnga lon pa'i tshe bla ma chos sku ba zhi bar gshegs so/ /dgung lo nyer lnga'i mjug tu snar thang la byon nas/
der mkhan po skyo ston smon lam tshul khrims/ las slob dbu tshad pa rin chen bzang po/ gsang ston 'dul 'dzin sangs rgyas rgyal po rnams la zhus nas bsnyen rdzogs mdzad/
phyis su gsang ston la 'dul ba mdo rtsa tshar gsum gsan zhing / 'dul ba'i yan lag lag len dang bcas pa slob par mdzad/ de dag gi bar skabs bar skabs su bsam gling pa'i
bla ma dar ma rgyal mtshan dang / shes rab dpal ba la phag mo khros nag bka' gter gnyis/ mai tri pa'i bcu gsum ma'i dbang / zhi byed thugs rgyud/ phyag chen brda/ lam 'bras
bu dang bcas pa zha lugs la sogs pa gsan no/ /de nas bsam gling pa dang rtsa ba'i yon mchod yin pas/ pha gzhis thams cad bsam gling pa la phul nas/ dpal gro stag tshang
seng ge rdzong du byon/ de nas gser sdings pa gzhon nu 'od kyi bu chen bla ma rdzong pa zhes bya ba nyams rtogs khyad par can mnga' ba zhig yod pa de'i spyan sngar/ sngar
bla ma chos sku ba'i drung du bka' thob byas pa'i lta sgom spyod 'bras kyi khrid/ lta ba dbu ma chen po a ti sha nas/ ser grog sngon pa nas brgyud pa'i

khrid rgyas pa/ dbu ma snying po'i khrid bsdus pa/ nyams len bsgom pa'i khrid la shes rab gtso bor byas pa phyag rgya chen po'i skor la/ phyag rgya chen po lhan cig skyes sbyor
rkyen bzhi go cha gnyis dang bcas pa/ phyag rgya chen po go cha lam khyer/ phyag rgya chen po rnal 'byor bzhi ldan/ rnal 'byor bzhi ldan gyi khrid rgyas pa/ rnal 'byor
bzhi ldan chung ba/ rnal 'byor bzhi ldan tshigs bcad ma rnams a ti sha nas dwags po ba la brgyud pa/ nA ro pa nas brgyud pa'i phyag rgya chen po thog babs/ phyag chen
snyan brgyud/ phyag chen gol shor bcad pa/ log phug pa'i rnal 'byor bzhi ldan/ phyag chen zab mo nying khu/ phyag chen rnal 'byor snying po/ mai tri pa nas brgyud pa'i phyag
chen bsam gtan thun 'jog phyag chen yid la mi byed pa rnams dang / thabs gtso bor byas pa la/ nA ro'i chos drug khrid skor cha lag dang bcas pa/ ma rgyud yang snying
zhes pa rim lnga dang chos drug bsres pa'i khrid/ rim lnga gdan rdzogs kyi man ngag rim lnga gdan thog gcig tu bsgom pa'i chung ngu / phag mo bsgom drug gi man ngag rgya
chen spyod pa la lam rim/ smon pa sems bskyed/ 'jug pa sems bskyed/ don dam sems bskyed/ rgyu 'bras bdun gyi lam/ theg chen blo sbyong dang / 'bras su rdzogs pa chen po'i
rgyal thabs spyi blugs kyi dbang / snyan brgyud kyi 'phrang / gsal ba gsang skor brgyud pa sde bzhi'i skor rnams zhus nas nyams khrid du bskyangs/ gdar sha bcad nas bla
ma'i drung du ku re zhus pa/

e ma gser sdings chos brgyud 'di/ /gras thag yun ring bcad gyur pas/ /bla ma snying la zhugs so snyam/ /sgro 'dogs sems la chod nas thal/ /de 'dra go ba'i 'phags pa lags/ /med
kyang ku re byas pa lags/ /skal ldan 'gro la phan gyur cig /ces gsungs so/ /de rnams kyi dbang byin rlabs thams cad dang / chos skyong kha che mgon nag dang / mgon nag
zhal gsum phyag drug pa'i skor dang bcas pa rnams bla ma chos sku pa'i drung du thob cing / der yang sgro 'dogs bcad pa las nam langs pa la nyi ma shar ba bzhin gyur te/
e ma ho/ kun mkhyen bla chen byin rlabs kyis/ /nam langs pa la nyi shar ltar/ /khyad par 'phags pa'i 'od ldan pa/ /deng sang kho bo yin pa snyam/ /zhes gsungs so/ /de nas
re zhig na lho sgor hor dmag zhugs nas zos mi bde dang / mu ge chen po byung nas 'tsho ba shin tu dka' bar byung ba'i tshe/ bud med gcig zan gyi gzugs brnyan mang po la
mar dang / 'khur ba la sogs pa mang pos brgyan nas lha la mchod pa byed kyin 'dug pas/ bla ma 'dis dgongs pa la mos 'di dag dor song ba dang blangs pas zhag 'ga' zhig gi
thug thal 'ong ba 'dug snyam pa dang / mos mchod pa zin nas snod du bcug ste khur song ba na/ thugs la re ches na bslu dogs nas 'ching bar thag chod/ 'jig rten la re ba
bcad nas bcud len sna tshogs mdzad de lce chung gi bdud rtsi myang ba ka mchog tu byung gsungs/ de nas bod

du byon te mdzo pho lhas pa'i bla ma sangs rgyas bsgom pa zhes bya ba la sgang lo tsA ba'i lugs kyi rdo rje phreng ba'i dbang / 'phreng ba skor gsum bod kyi yig cha rgyas pa
dang bcas pa/ mkha' 'gro rgya mtsho'i rgyud/ gzhan yang bde mchog gi rgyud dang chos skor mang dag zhus/ khong la lam 'bras mi gcig pa bcu gcig gi bka' yod pa las bla ma
'dis bdun thob gsungs so/ /de nas bla ma chos sku ba'i gdan sa la dge bshes 'od zer mgon po bskos nas 'di'i mgo 'don khyed kyis gyis shig gsungs pa la brten nas khong la
slob gnyer byed pa dang / dbang bka' lung bka' sogs 'bogs pa/ bshad nyan gyi mgo 'don la sogs pa lo 'ga' mdzad dgos byung / de dag gi bar seng la drang so lung du mkhan
chen ka bzhi pa dkon gzhon la lam rim/ lam sgron/ be bum sngon po sogs dang / don yod zhags pa dang / phag mo'i skor rnams zhus/ ka bzhi pa thugs she la yang mngon pa kun
las btus kyi bshad pa tshar 'ga' zung mnyan zhing mngon pa'i gzhung phran mang po'i lung yang zhus/ de'i tshe sngar gyi dpon dge 'dun na re/ mkhan chen ka bzhi pa 'gran
gyi do med yin/ gzhan yang mkhas btsan bzang gsum gyi dge bshes brgya 'tshogs stong 'tshogs kyang / nga ni nga rang gi slob ma 'di ka la mos zer nas dbang dang khrid zhus
nyams myong yang bzang po byung nas cher dad par gyur to/ /de nas bla ma chos sku 'od zer gyi bu chen sre'u chung gi lce blo ldan seng ge'i drung du gsang 'dus rngog

lugs 'grel pa dang bcas pa dang / rgyud rkyang man ngag dang bcas pa/ gsang 'dus kyi bshad rgyud bzhi/ gnyos lugs kyi lo hi pa'i dbang bka'/ rtsa rgyud kyi bshad bka'/ bde
mchog gi bshad rgyud/ mngon brjod bla ma sogs/ rngog lugs kyi gur brtag sam gsum sgrub sde lnga bsre 'pho dbang bka' dang bcas pa/ rdo rje gdan bzhi'i dbang bka'/ rtsa rgyud
bshad rgyud sogs kyi bshad bka'/ ba lang rmig sogs kyi khrid bka' sgrub skor la dang bcas pa/ phyag rgya chen po gzhung gi skor la grub pa sde bdun/ snying po skor drug
aM nas nyer lnga/ bka' bskul gyi chos bzhi dang bcas pa/ yo ga rdo rje 'byung ba smad lugs kyi Tikka mi gcig pa tshar mang du gsan no/ /rdo rje rtse mo smad lugs/ dpal
mchog sher dum/ de'i nag 'byams shrardha'i thig rtsa rtsa 'grel/ kun snying dang pradznyA wa li tas mdzad pa'i spyan dbye cho ga rab 'byor skyong gi sbyin sreg gtsug dgu
smad lugs kyi dbang bka' bshad bka'/ kun rig smad lugs/ 'khyin lugs/ sgyur lugs gsum gyi dbang bka' bshad bka'/ mi 'khrugs pa'i dbang bka'/ gzungs sgrub skor dang bcas pa/
chab gtor 'jam dpal ma/ gtsug tor gdugs dkar/ tshe dpag med steng phyogs ma/ grub pa'i rgyal mo'i tshe sgrub/ rta mgrin nag po'i rjes gnang la sogs pa ched du gtad pa
dang / gzhan gyi zhor la byung ba'i chos sgo dpag tu med pa gsan no/ /de nas skabs shig tu bya btang du sku mtshams la bzhugs yod pa'i

tshe/ chos rje kun spangs pas 'dir rgyud 'grel zhig 'bri ba dang / dus 'khor gyi thang ka zhig 'bri ba yin pas 'dir 'khor tsam zhig shog gsungs pa bzhin byon pas/ rgyud rnying
zhig gsungs pa'i dbu tshugs nas 'dug pa dang / sngon la rgyud rnying 'di nyon cig gsungs pa la/ sngar bla ma chos sku ba'i drung du bzhugs dus zhal tsha ba zhig 'dug
pa nas chos ma zhus pa yin na'ang / da lam ma zhus par nyon gsungs pa 'di thugs la yod pa yin snyam nas mnyan pas/ rgyud rnying cung zad ma tshar ba la/ khyed yi ge 'bri
ba rkyang pa la bos pa min pas/ da res khrid 'di yang nyon gsungs nas sbyor drug gi khrid gnang ste lo gsum la yongs su rdzogs pa mdzad do/ /phyis bla ma'i gsung gis/ khyod
rang 'dod cing mi bde ba byung na zhu ba su 'dug pa'i zla la 'ong bas chog go gsungs nas/ phyis su snga phyir bsdoms pa'i khrid bdun zhus nas phyag len thams cad legs
par sbyangs/ gsung bgros thams cad zin bris mdzad/ srung 'khor dgos pa rnams dpe chung du bris te legs par gtan la phab nas/ 'bro lugs kyi sbyor drug gi man ngag yu mo'i
yig cha dang bcas pa thams cad dang / sha ba rI nas brgyud pa'i gzhung chung shog ril bzhi dang bcas pa dang / rtsa mi lugs kyi sbyor drug sde skor dang bcas pa/ sga los
mdzad pa'i yor drug gi skor phran tshegs dang bcas pa dang / sa lugs kyi pha rgyud gsang ba 'dus pa'i sbyor drug ma rgyud kye rdo rje'i sbyor drug zhang tshal pa'i sbyor
drug sde skor dang dang bcas pa/ 'bro lo tsA ba'i sbyor drug

sreg pa lung pa'i sbyor drug gyi jo lugs kyi sbyor drug dpe med mchog gi sbyor drug paN chen shAkya shrI'i sbyor drug rwa pa'i sbyor drug rtswa mi'i sbyor 'phreng / a rgyan
pa'i snyan brgyud/ dbang mdor bstan la sogs pa'i rgyud phran/ gzhung phran/ mtshan brjod rtsa 'grel/ dus 'khor gyi dbang bka' la sogs mang du zhus so/ /de nas lam 'bras
kyi yig cha brtsams pa'i yig mkhan yang mdzad nas lam 'bras kyi skor thams cad rdzogs par zhus/ gzhan yang phyag chen gang gA ma dang / thugs rje chen po'i smar khrid/ nyi
zla bsgrub pa/ ye shes spyan sgrub la sogs pa'i man ngag rnams dang / dgongs 'dus la sogs pa rnying ma 'ga' yar dang / rdzogs chen sems phyogs dang / rgya'i ha shang gi
man ngag gi skor rnams gnang ngo / /de'i dus su bdag dus 'khor 'di la da dung slob gnyer zhig byed/ sgra tshad pa mkhas par grags gda' bas de'i drung du 'gro zhus pas/ de
tsho shes rab che bas shes rab kyi rtsal gyi bshad pa yin/ brgyud pa'i man ngag dang mi ldan pas der 'gro ba 'os min/ rwa 'bro gnyis ka'i brgyud pa'i man ngag gi gtugs
sa yin pas rong du song gsungs nas/ bla ma shes rab seng ge ba'i drung du byon/ dus kyi 'khor lo sku gsung thugs yongs rdzogs kyi dbang zhus nas/ rgyud 'grel la sbyangs pa
mdzad nas/ dka' gnas la bshad pa zab pa byung tsam na 'phral du glegs shing la yi ger bris/ de'i 'phro rnams chos thun grol ba na zhus/ de yang yi ge la btab/

de nas chos thog phyi ma la de rnams mthun mi mthun bltas/ zin thun bris/ dpe chung dgos pa thams cad zhib par bkod/ phyag len dang bkag 'gog thams cad/ tha na rdor dril 'jog
lugs dang / phreng ba 'khyer lugs tshun chad la dri gtugs zhib par mdzad pas/ bla ma'i gsung gis/ khyed 'phags rgod yag ma bya ba rtsa ba lum bu bzhin ma bcad par ye mi
nyan pa'i mi yin pas dris shig gsungs nas lan legs par btab/ chos rdo rus thug pa zhig byed na dri ba de lta bu zhig dgos pa yin/ gzhan nga rang las mkhas pa dka'/ nga'i
rtsar yong gin yod pa yin nam/ dri ba de lta bu byed pa ye rang ma byung gsungs shing thugs mnyes tshor chen po mdzad/ de nas shambha lar/ khro dgon/ sha ra dgon/ gnam
rtse ldeng / gnas mo che la sogs gang bzhud par phyag phyir 'brangs nas/ rgyud 'grel man ngag dang bcas pa zhu thug mdzad/ de nas khrid zhus nas phyag bzhes kyi srol ji lta
ba bzhin bsgoms pas nyams rtogs la'ang bogs thon pa byung gsungs/ der dbang mdor bstan sogs dus 'khor gyi gzhung phran 'grel pa skor gsum/ na ro 'grel chen de'i man ngag
sgrom lde rtsa 'grel/ rwa lugs kyi sbyor drug bla ma shes rab seng ge bas mdzad pa'i sbyor drug gi yig cha/ 'bro lugs pa'i khrid skor/ yu mo'i yig cha mdud 'grol dang
bcas pa/ ston thun/ man lung pa'i sbyor drug sha ba ri'i sbyor drug man ngag snye ma/ mtshan brjod 'grel pa/ rwa lugs kyi nag 'jigs skor gsum/ sngon 'byung rnam gsum/ lha
mo rnam gsum/ mi g.yo ba rnal 'byor chen po bla med/ gzungs grwa lnga/ 'od zer can/ sgrub thabs rgya mtsho la sogs pa mang du gsan zhing / phyis dus 'khor gyi bka' 'phrang
la yig cha

mdzad pa'i yig mkhan yang mdzad do/ /de nas chos rje kun spangs pa gshegs pa'i rjes su jo mo nang du byon pas/ byang sems rgyal ye'i dbon po rnams sbrad nas/ btsun chung 'di
pa slob gnyer byed du 'jug pa yin pas dus 'khor gsung ba zhu gsungs nas/ dpon pos gtso mdzad dge bshes mang po la dus 'khor 'grel chen rgyud rnying la sogs pa mang du gsungs
shing / de'i tshe bla ma byang sems rgyal ye la dus 'khor yongs rdzogs kyi dbang / rgyu rnying / grub rnying gi skor/ mtshan brjod 'grel pa sogs mang du zhus so/ /de
nas dbon pos bde chen du gdan drangs nas der yang gsungs shing / dus 'khor mkhas rab shes pa dang / blo kha phyogs pa dang dad pa thob pa mang du byung / der bla ma grags
chen pa dang zhal mjal nas chos phar zhu tshur zhu mang du mdzad de/ jo bo lugs kyi gsang 'dus 'phags skor gzhung phran man ngag dbang bka' khrid bka' dang bcas pa/ chag
lugs kyi gsang 'dus 'phags skor gzhung bshad dbang bka' gzhung phran dang bcas pa/ dpyal lugs kyi 'phags skor/ sa lugs kyi 'phags skor/ sa lugs kyi kyai rdor dang / bdag
med ma'i dbang byin rlabs sgrub skor dang / rgyud gsum man ngag dang bcas pa/ gur mgon gyi skor la sgrub thabs las tshogs mang po dang bcas pa/ sa lugs kyi lU nag dril
gsum gzhung gdams ngag dang / jo bo lugs kyi lU nag dang / rin chen rgyal mtshan gyi dbang bka' bshad bka' man ngag dang bcas pa/ jo bo lugs

kyi kye rdor kyi dbang bka' rgyud gsum gyi bshad bka' dang bcas pa/ jo bo lugs kyi mahA mA ya'i dbang bshad khrid dang bcas pa/ o rgyan sgrol ma'i dbang bka' chos skor dang
bcas pa/ stod lugs kyi rtse mo rigs bsdus dang gtsug dgu dbang sgrub thabs/ mi 'khrugs pa rnal 'byor rgyud du byas pa'i jo bo lugs/ bya rgyud du byas pa'i sa lugs/ rnam
'joms bir lugs dang / ba ri lugs/ don zhags sa lugs kyi rjes gnang chos skor dang bcas pa/ seng ge sgra'i sgrub thabs gdon grol chung ngu dang bcas pa/ ri khrod lo ma can
gsar rnying / dpal mo'i bcu gcig zhal gyi sgrub thabs snyung gnas dang bcas pa/ jo bo'i yi ge drug pa gtso 'khor gsum pa dang / thugs rje chen po skyer sgang lugs gnyis
kyi rjes gnang chos skor dang bcas pa/ jo bo'i mi g.yo ba spyan gnyis/ gser gling pa'i mi g.yo ba dmigs pa skor gsum blo bdeg dang bcas pa/ sa lugs kyi mi g.yo ba nag po
las tshogs dang bcas pa/ sa lugs kyi gza' yum mchod chog dang bcas pa/ phyag brgyad sgrol ma/ gnas brtan bcu drug gi gsol 'debs/ chab gtor dang char 'bebs la sogs pa mang
duzhus gsungs/ de'i tshe la stod nas bla ma grags pa dpal zhes bya ba drung du chos zhu ru byung ba la u rgyan pa'i bsnyen sgrub kyi skor rnams zhus so/ /rin po che tshogs
dang gnyags kyi slob ma bla ma bsod nams mgon zhes bya ba la/ sa lugs kyi bde kye yo ga gsum/ rnam rgyal 'joms/ gdon sgrol

gtor chen rnams rnying ma lugs kyi lag len zhib par bslabs so/ /de nas bo dong er byon snur chor 'phags rgyal mtshan la yo ga stod lugs pa'i 'grel pa la brten pa'i dbang bka'/
de nyid 'dus pa'i rgyud/ stod 'grel smad 'grel/ rdor 'byung sems dpa' 'byung chung / ko sa la'i rgyan a wa ta ra/ dpal mchog smad 'grel/ phyag na rdo rje'i dkyil 'khor
la 'jig rten pa drug btags pa'i sbyong rgyud kyi dbang bka'/ gtsug tor rnam rgyal gyi rtogs pa gnyis/ tshe dpag med 'chi med rnga sgra/ kha 'bar ma'i gzungs gnyis/ tshul
brgya lnga bcu pa la sogs pa gsan no/ /khong pas kyang lta sgom spyod 'bras la sogs pa mang du zhus so/ /de'i tshe bla ma byang sems rgyal ye'i dbon po 'ongs nas bu chen
thams cad kyi dgon pa bde chen 'dzin par zhus pas/ dgon chung sdug bsngal gyi btson rar dgongs nas mdzad du ma bzhes par/ dbon chung la slob gnyer mdzub khrid du mdzad
nas bskos so/ /de nas stod phyogs kyi dge ba'i bshes gnyen khrid zhu/ dbang zhu/ lung zhu zer ba mang po byung nas/ nyin rang lung dang bshad pa mdzad/ mtshan rang cho ga
mdzad de nyin mtshan khor yug chos 'chad pa la 'bad pa mdzad kyang / 'jig rten blos btang nas sgrub pa mthar 'don pa cher ma byung / po ti rkang btsugs nas slob gter byed
pa'ang mang po ma byung bas thugs 'jungs te/ chos kyi rnam grangs gsog pa'i lung thob tshod ma tshwa blta ba lta bu 'di la dgos pa mi 'dug dgongs nas/

nyang stod skyid mkhar lha khud kyi phu ru spe chung gcig pu zhig tu sku mtshams bcad nas sgrub pa snying por mdzad kyin bzhugs so/ /de lta bu'i bla ma 'phags 'od yon tan rgya
mtshos/ bu ston rin po che thams cad mkhyen pa rin chen grub la gsang ba 'dus pa 'gos rdog lugs/ mar lugs/ jo bo lugs/ chag lugs sogs thams cad gnang ba yin no/ /de yang
bla ma 'phags 'od nyang stod du sgrub pa la bzhugs pa'i tshe bu ston rin po ches gsang 'dus skor gsan par bzhed nas/ dge bshes bsod nams rin chen bya ba rin po che'i
me tog dang bcas/ bdag gsang ba 'dus pa zhig don du gnyer ba lags pas thugs la btags dgos/ de la bdag der drung du 'ongs na mchi'am/ bla ma khyed 'dir byon pa gang gi legs
kyi skabs dbyer gsol zhes pa'i zhu ba 'phags 'od kyi drung du btang bas/ thog mar mjal kha ma gnang nas/ zhu yig dang gser gyi me tog phul bas gzod mjal kha byung ste/
bla ma 'phags pa'i zhal nas khyed nor ba min nam/ nga ni btsun rgan gcig kyang mi shes pa ma Ni bgrangs nas sdod pa zhig yin/ khong la dgos pa'i gsang 'dus de 'dra ngas mi
shes/ nga la snying thag mda' rgyang las ring ba la sogs pa yod pa'i yon tan dang kha na so med pa la sogs med pa'i yon tan mang po yod te/ de tsho ni khong la mi mkho
mchi/ khyed rang gser khur la log rgyugs gsungs pa na/ khong gis nor ba min pa 'dug dus 'khor slob pa'i dus su bla ma rdo rje rgyal mtshan pas khyed la gsang

'dus mkhas po yod byas nas khungs bstan par 'dug dge slong shAkya dpal gyis kyang ngo shes kyis 'dug ma nor byas pas/ slob dpon rdo rje rgyal mtshan gyis mgo skor byas 'dug
pa/ ngas dang po gsang 'dus shig nyan myong ste brjed nas med pas/ ngas khong pa'i slob dpon gang nas 'ong / cis kyang gsang 'dus don du gnyer na/ sre'u chung ba dang khong
pa'i slob ma bsod she dang / sangs rgyas dpal la sogs mang po yod pas der zhus gsungs/ de tsho la zhu 'dod mi gda'/ cis kyang drung du zhu bar gda' zhus pas/ der 'phags
'od kyi zhal nas dge bshes gsan dang / phyi dus kyi byed pa yol/ dus snyigs pas chos zhu ba thams cad kyang bka' thob tsam lung thob las rtsa ba gcod mkhan yong ba mi
'dug chos bshad mkhan rnams kyang spyang a pho'i klog bri pa ji bzhin las rdo rus gtugs la bshad rgyu yod pa mi 'dug sgos su nang dus kyi byed pa yol/ legs par rgas/ dran
pa mi gsal/ bshad 'phro la brjed kyi 'gro/ rna ba rtse chag mig mi gsal/ 'di bzhin song ba yin mod gsungs nas nas dbu dang phyag la sogs pa bstan nas/ ngas khong pa'i slob
dpon mi 'ong gis log la song gsungs te log byung ba na/ khong yong ba'i nub mo bu ston rin po che'i mnal lam du mthongs khung lta bu zhig gi pha rol na rdor dril gcig
dang / bum pa zhig 'dug pa/ len 'dod nas mi zhig la de pa tshur thongs gsungs pas/ mi des myur du gtong ma 'dod pa la/ nga rang rgyang gis mchongs la blang dgos dgongs pa
na

mnal sad/ de nas nangs par de khong sleb byung nas/ bla ma khong ni chos ye gsungs ba'i rigs su mi 'dug de bas gzhan la zhus na rang 'thad dam zhu ba la/ bu ston gyi zhal nas/
khong thugs la btags/ nga cis kyang yong ga la gsungs/ spos 'dod pa la mi ro bam pos ci bya/ khyed rang da dung phar song la der kho bo cis kyang yong bar 'dug pas dus
ci tsam la yong ba 'thad ces zhus shig bsgos te gnang / des kyang ji skad gsungs bzhin 'phags 'od kyi drung du phyin te zhus pas/ 'o na thag chod kyi mi la bshol 'debs
dka' bas khas blangs pa la thug go /khong la khyed kyis 'dir 'ongs kyang khang chung gcig pu las med pas nged der 'ong pa yin mod kyang / da lam dpe cha rnams kyang la stod
du lus 'dug pas/ de dag kyang blangs la chos 'khor thon pa dang cis kyang yong gsungs shig gsungs/ de lta bu'i lon nangs par yong ba'i do nub de/ bu ston rin po che'i
mnal lam du sngar mnal lam du byung pa'i bum pa de la kha rgyan dang mgul chings kyi rgyan dang bcas chu yis cung zad ma khengs pa zhig bud med cig gis khyer byung nas/ 'di
rtsa ba khyod rang gi yin te/ na ning nas brag ri na yar la 'khyar ba yin/ da khyod rang la gtad pa yin no zer nas gtad pa gsal po zhig rmi/ gzhan yang btsun pa 'dra ba
yang / rnal 'byor pa 'dra ba zhig gis sngar nas mnal lam du byung ba'i rdor dril de gtad pa snyam byed pa byung / de'i nangs par 'phags 'od kyi bka' gnang ba de 'byor/
de nas phyis chos 'khor thon nas bla ma 'phags 'od

yon tan rgya mtsho sku na bgres por song ba des/ bu ston rin po che'i dgongs bzhed ltar zha lur byon nas/ bu ston rin po che la khyed la rgya ba'i rgya lugs dang gar ba'i gar
lugs nas dgos pa'i lugs min/ bshar te bklags la skabs skabs su 'gag re tsam bshad de chos thob che bar byed pa yin no gsungs pa la/ bu ston rin po ches/ de 'dra'i lung
thob tsam gyis mi phan/ bshad pa rdo rus thug pa lag len dang bcas pa zhu 'tshal zhus pas/ 'phags 'od kyi zhal nas/ 'a pa yes snying nas rang gsang 'dus shes pa cig bzhed
dam gsungs/ shin tu 'dod lags zhus pas/ 'o na gsang 'dus kyi don rim lngar 'dus pa yin/ rim lnga'i khrid bzang po zhig thob na gsang 'dus kyi don rang rdol la yong bas
thog mar dbang dang khrid byed dgos gsungs nas dbang bka' bdun po gcig tu 'dus pa'i dbang bka' rgyas pa mdzad nas de nas 'dus pa'i rim lnga smar khrid dgun stod la rdzogs
par mdzad de/ slar dpyid ka rdog lugs/ mar lugs/ jo bo lugs/ chag lugs rnams kyi bshad bka'/ lung bka'/ man ngag gi bka' thams cad legs par stsal ba yin no/ /de ltar bu
ston rin po ches 'phags 'od la legs par gsan nas bstan pa'i khur chen po bzhes te/ 'dus pa la yig cha yang / sgron gsal gyi rnam bshad mtha' drug rab gsal/ 'dus pa'i sgrub
thabs dngos grub char 'bebs/ bstod pa byin rlabs char 'bebs/ gtor chog 'dod don char 'bebs/ dkyil chog ye shes char 'bebs/

sbyin sreg 'phrin las char 'bebs/ rgyud kyi bshad thabs gsang ba'i sgo 'byed/ rim lnga'i khrid yig yid bzhin gyi nor bu rin chen za ma tog la sogs pa yig 'jogs rgya chen po
mdzad/ 'chad nyan rtsal du ston nas mdzad pas 'dus pa'i bdag po lta bur gyur pa yin la/ de dag gi nang nas khrid yig 'di ni kun mkhyen chos sku 'od zer gyis 'phags 'od la
mar 'gos gnyis char gyi gdams pa gnang ba'i gsung bgros yi ger bris pa nyung ngu zhig yod pa de tshang bar bcug cing de'i steng du 'phags 'od kyi gsung bgros rnams bris
pa yin par bshad cing / ngo bo dben gsum yan 'gos lugs dang / sgyu ma dang 'od gsal mar lugs gtso bor byas pa zhig yin pa dang / sgyu ma'i skabs su mnyam bzhag sgyu ma la
sbyor drug gi dmigs pa gcig kyang bcug yod pas/ de yang kun mkhyen chos sku ba sbyor drug pa yin pas/ khong gis bsnan pa bzhin bu ston gyis kyang 'bri bar mdzad pa yin
par grags so/ /gzhan yang sgyu ma gsum btud du bya ba sogs nag khrid bsres pa dang / zung 'jug gi skabs su bsdus se ba zhig gi mar lugs 'gos lugs gnyis ka dang mthun pa zhig
yod par mkhas pa snga ma rnams bzhed mod kyang / khrid yig de nyid kyi dbang bskur/ rgyud kyi rgyal po dpal gsang ba 'dus pa'i don bshad pa'i rgyud bzhi'am brgyad kyi
dgongs pa legs par phye shing / 'phags pa klu sgrub yab sras kyi don mngon du gyur nas dgongs pa legs par bkral te tai lo pa dang nA ro pa la sogs pa

mkhas grub rnams kyi thugs dam du legs par bstar nas zhal nas snyan du brgyud pa'i man ngag rgyud sde zab mo thams cad kyi sgo 'byed pa'i lde mig lam rim pa lnga'i smar khrid
ces sogs gsungs pas na/ bu ston rin po che'i lugs kyi gsang ba 'dus pa'i khrid 'di mar lugs gtso che ba dang / rgyud 'grel ba dang bcas pa'i bshad bka' 'gos nas rdog pa
la brgyud pa'i lugs gtso che bar rang lugs kyi phyis byon pa'i mkhas pa dag bzhed/ dbang bka' ni bka' babs so so'i lugs kun 'dus pa zhig ste/ de nas bzung ste gsang ba
'dus pa mi bskyod pa'i dbang gi brgyud pa la brgyud pa'i bka' babs bdun ldan zhes dbang zhig thob pa na brgyud pa bka' babs bdun char gyi brgyud pa drangs chog pa 'di byung
bas/ bsres brgyud ces pa'i tha snyad btags su rung ngam snyam mo/ /yang 'ga' zhig las klu byang gi dkyil chog nyi shu pa'i rjes 'brangs kyi dkyil chog la 'phags pa rin
po che'i dkyil chog dang / bu ston gyi dkyil chog ye shes char 'bebs gnyis 'dren pa yang mdzad 'dug pa ltar/ rje btsun sa paN gyis kha che paN chen la gsan pa'i dbang bka'
gsar ma'i khongs su bsdu dgos pa yang 'dra bas brtag go /de rnams kyis 'gos lugs kyi bla ma brgyud pa'i rnam thar bstan pa'i sgo nas 'gos lugs ji ltar dar ba'i tshul bstan
zin pa yin la/ bu ston man chad kyi brgyud rim rnams ni 'og tu mar lugs dang / sa lugs kyi brgyud pa dag dang phal cher chab gcig tu 'byung ngo / /gnyis pa mar lugs
kyi bla ma brgyud pa'i

rnam thar bstan pa'i sgo nas lugs de nyid ji ltar dar ba'i tshul ni/ skyes mchog mar pa lo tsA ba chos kyis blo gros kyi legs par spel ba la gsang 'dus mar lugs su grags pa
yin te/ de nyid lo tsA ba nas rim gyis brgyud/ mkhas pa phyi ma dag gis 'phel rgyas su mdzad pas deng sang gi bar du yang dar rgyas su bzhugs pa yin te/ de yang mar pa lo
tsA ba 'di lho brag dbus dpe gsar bya bar yab mar pa mon pa'am mar pa dkon mchog bya ba'i sras su sku 'khrungs/ las 'phro mang mkhar mu gu lung du sad de/ thugs rgya gar
'phags yul du sbyangs/ 'bras bu bod kha ba can du smin te/ de yang mar pa 'di dang po gzhon nu dus su thugs shin tu gtum pa mi phal cher mi smon pa zhig yin pa las/ dgung
lo bcu gsum pa la chos sgor zhugs/ yab kyi pha spun yin pa'i chos pa zhig yod pa de'i drung du slob gnyer la btang bas/ chos ma bslab par sdang gtser byed pa zhig byung
pas/ gser mang po bskur nas lo tsA slob par gzhan du btang bas/ mar pas rim gyis dbus kyi lho brag nas gdan bteg ste/ de dus kha ba can na'ang 'brog mi lo tsA ba mkhas
pa dang man ngag gi snyan pa che bas/ thog mar mu gu lung na 'brog mi bzhugs pa'i drung du byon nas lo tsA legs par bslabs/ chos gzhan 'ga' re yang zhus/ lo gcig gi bar du
mu gu lung du bzhugs nas gdams pa zhus kyang rgyud dang gdams pa zab mo ye ma gnang nas/ lho bal du 'gro dgos dgongs pa na/ de nyid bla mas dgongs nas/ 'brog bla chen gyi
zhal nas/ lo tsA ni mkhas par khyed rang gis shes/

da rgyud gdams ngag zhu ba la/ khyod kyis sngar gyi zhabs tog gis cung mi yong bas/ yang na yul du log la rgyags thub pa long la shog yang na khyed rang gis byin pa'i rta 'di
yang phar byin gyi/ gser du tshong la bal po tsam du chos zhu ba la dka' las ci 'dug tshod lta ba la song dang / gzod nga la yang gus pa drin du gzo ba zhig yong ste mchis
gsungs/ der bla ma mar pas sngar khong rang gis phul ba'i rta nag po seng ge kha gdangs zhes bya ba tshur zhus nas/ zab chen bub cig seng ldeng gi rta sga gcig dang
gsum rtag rigs su 'tshong du phyin pas gser srang nyi shu khugs nas/ dge bshes klokya chen pos grogs mdzad nas rim gyis bal por byon te/ lam gyi dka' ba dpag tu med pa byung
yang dang du bzhes pa yin te/ de nyid kyi gsung las/ nags 'thug po gcig la thon dus med/ /lam ring po gcig la bgrod dus med/ /gcan gzan 'phrang dang chu la thar dus med/
/lam de kun ni bde dog mthong tsam na/ /bya dgung la 'phur ba'ang gshog rtse 'dar/ /zhes gsungs/ de nas bal por bal po spyi ther ba la rdo rje gdan bzhi la sogs pa'i
chos mang du gsan kyang / des kyang thugs ma tshim pa lus srog khyad du bsad de/ rgya gar du gshegs te/ nyid kyi gsung las/ rgya gar gyi yul du phyin tsam na/ /mtha' 'khob
kyi jag pa shi skyid la/ /srog ci bder thon pa cung ma bsams/ /gcan gzan gyi ngar skad thos tsam na/ /lus gtsang mar thon pa yid la byed/ /sbrul sbram chen gyi kha rlangs

mthong tsam na/ /yid brtan por phyin kyang gom tshugs 'khyor/ /lam de kun gyi tsha grang bshad tsa na/ /dus da lta dran yang blo snying 'dar/ /zhes dang / chos snying nas 'tshol
ba'i gdung sems skyes/ /yul rgya gar shar nub chu bzhin nyul/ /thang chen po gcig la pha mtha' med/ /mya ngan gyi thang la phyin no snyam/ /yid chos la bsams kyang
snying rlung 'phyo/ /nad 'tsho bar dka' ba'i tshad pas thebs/ /lar de shi de chad bcu gsum byung / /kha chems kyang tshig gsum bzhag sa med/ /dbugs 'gyu ba chad pa lan gsum
myong / /dus de kun gyi bde sdug myong tsam na/ /sdang dgra yi mig nas mchi ma 'chor/ /zhes gsungs so/ /tshul de lta bu'i dka' spyad bzhed de rgya gar du phebs/ paNDi
ta su mkhas dris pas/ mai tri pa dang / nA ro pas grub pa thob zer bas/ thog mar mai tri pa la gser phul nas zhus pas/ ngas bla ma dang sprad kyis gsungs nas/ nA ro pa can
btang / mar pas byon pas zla ba drug tu ma mjal/ de'i dus su mar pa la sa gdon gyi snyun thu mo zhig byung nas/ nA ro pa'i rnag gsol bas snyun las grol/ de nas nA ro pa
sku khams bsang ba sogs kyi rjes su 'brengs te maNDal 'bul zhing gsol ba btab pas/ zla ba drug nas mjal kha gnang ste 'dus pa'i dbang dang / rim lnga smar khrid/ rgyud kyi
bshad pa hril tsam dang bcas pa stsal zhing lo drug dang zla ba bdun gyi bar mar pas nA ro pa'i drung du bzhugs/ de nas bod du byon la stod dger phu ru klo skya ston pas
sna len byas te/ chos 'chad cing lo gcig bzhugs/ de nas dbu ru byang ngos

su byon/ mar pa mgo legs bya bas sna len byas te chos bshad pas/ mgo legs kyis gser srang bcu gnyis phul/ de nas gser bre gang tsam byung ba khyer te/ rgya gar du bla ma dang
mjal bar byon pas/ nA ro pa spyod pa la gshegs nas mi bzhugs pas/ dgon par jo mo la tshogs 'khor gcig byas gsol ba btab pas zhal mjal gser phul nas chos zhus pas/ dges
rdor dang gdan bzhi bde mchog sogs gnang nas shes sam lan gsum gsungs/ shes lags zhus/ slar yang bde mchog gi chos cig zhu snyam tsa na gar gshegs cha ma byung yang maNDal
phul gsol ba btab pas/ ri zur zhig la bzhugs pa mthong nas der byon pas/ nA ro pa rnag ka pA li gang mi rtsibs kyis gsol nas grub pa na/ ka pA li kha phub song ba/ mar
pas blangs te lhag ma byogs nas gsol bas/ ro shin tu zhim pa zhig 'dug nas lhag ma lus pa gsol/ ka pA li bsnams te sras la gtad/ de ltar bla ma mar pa 'dis spyir 'phags
yul du lan gsum/ bal por lan gsum ste rgya bal du chos kyi ched kho nar lan drug byon te/ rgya gar shar nub lho byang kha che bal po sogs thams cad nyul/ paNDi ta dang ku
sa lir grags pa bla ma brgya rtsa brgyad/ bshad srol 'dzin pa lnga bcu/ snang ba 'gyur nges bcu gsum/ lhag par gsang ba 'dus pa gsan pa'i bla ma bdun/ khyad par du 'phags
pa'i bla ma bzhi sogs mkhas grub dpag tu med pa zhig bsten pa yin te/ nyid kyi gsung las/ zhabs pad spyi bor reg mdzad cing / /gsung don

bdud rtsi'i rjes gnang ba/ /chos 'brel tsam gyi bla ma mang / /dpal singga gling pas sna drangs pa/ /snang ba 'gyur nges bcu gsum bzhugs/ /zhes gsungs pas so/ /gzhan yang bal
po spyi ther ba/ ye shes snying po/ zhi ba bzang po/ mai tri pa/ nA ro paN chen sogs grub thob lnga yod de/ chos smon lam gyi 'brel pa bcu gsum bzhugs/ /khyad par grub
thob zhal snga bzhugs/ /zhes gsungs/ de rnams kyi nang nas ye shes snying po la nub gu la kShe tra zhes bya ba'i gnas su rgyud gsang ba 'dus pa dang / man ngag sgyu lus
dang 'od gsal/ 'dus pa rim lnga'i gdams ngag rnams zhus/ byang phu la ha ri bya bar nA ro pa la rgyud dges pa rdo rje dang / man ngag bsre 'pho gsan/ shar chu bo ganggAr
mai tri pa la rgyud bstod pa glur blangs dang / man ngag phyag rgya chen po gsan/ lho dug mtsho khol mar dpal zhi ba bzang po la rgyud ma hA mA ya dang / man ngag dbyibs
rnal 'byor gsum bya ba gsan pas 'di bzhi la khyad par du 'phags pa'i bla ma bzhi zhes kyang bya'o/ /de ltar yang nyid kyi gsung las/ nub gu la kShe tra'i grong khyer du/
/dpal ye shes snying po'i zhabs la gtugs/ /sgyu lus 'od gsal gyi gdams ngag thob/ /lam rim pa lnga yi don la bslabs/ /zhes sogs gsungs pas so/ /de bzhi'i nang nas kyang rgyal
sras mai tri pa dang paN chen nA ro pa gtso bo lta bur mdzad de/ ji skad du/ rje 'gran gyi do med rnam gnyis bzhugs/ /gtso bo pan chen nA ro pa/ /de 'og rgyal sras mai
tri pa/ /zhes gsungs/ de ltar

mkhas grub gnyis ldan gyi bla ma mang du bsten pas gsang 'dus rim lnga'i smar khrid mi the ba'i rdzogs rim zab mo'i khrid brgya rtsa brgyad bzhugs pa yin te/ rim lnga'i smar
khrid ma gtogs pa'i/ /rdzogs rim brgya dang brgya rtsa shes/ /che na ngo mtshar de che mod/ /ces gsungs so/ /de ltar rje mar pas/ rgya gar gyi yul du lan gsum phyin/ /nA
ro paN chen gyi byin gyis brlabs/ /bsgoms te sangs ni kun kyang rgya/ /ma bsgoms rgya na rgya ba yin/ /zhes gsungs pa ltar 'phags yul du lan gsum byon pa'i snga phyi kun
bsdoms pas lo bco brgyad bzhugs/ spyir chos mang du lobs/ khyad par gsang ba 'dus pa rgyud rkyang man ngag dang bcas pa dang / rim lnga'i smar khrid snying po'i don hril
gyis dril bsogs gsan te/ de nas brgyud pa la sgro 'dogs nang nas gcod pa grub thob nyams kyi brgyud pa zhes grags/ yang dpal ye shes snying po la 'dus pa'i rtsa rgyud bshad
rgyud 'grel ba 'grel bshad dang bcas pa sogs rgyas par zhus/ de nas brgyud pa la mkhas pa paNDi ta'i lugs sam brgyud pa zhes grags so/ /de lta bu'i skyes mchog mar pa
lo tsA chos kyi blo gros la slob ma'i mchog kyang / grong 'jug gi bka' babs rang gi rigs sras dar ma mdo sde/ 'pho ba'i bka' babs dol gyi tshur ston dbang gi rdo rje/ bshad
rgyud kyi bka' babs gzhung gi rngog chos sku rdo rje/ 'od gsal kyi bka' babs gtsang rong gi mes ston tshon po/ bde drod kyi bka' babs gung thang gi mid la ras pa sogs
byon pa'i phyi ma 'di bzhi la mnyes

pa'i bu bzhi'am/ ka chen bzhi zhes grags te/ snga ma gsum gyis bde kye sogs bshad pa'i srol bzung / mid las bka' babs bzhi'i gi gdams pa'i bcud sgrub pa'i srol bzung ba yin
no/ /gzhan yang chu gong dpal le/ dri ma'i bu chung / dol pa bdag ston/ dge bshes gad pa bzhi la bka' babs bu bzhi zhes dang / 'dam gyi mar mi mgo legs/ dger phu'i klog
skya jo sras/ 'phan yul nya ma dpal mo/ rkyang ro zhang ston bzhi la las can gyi slob ma bzhi zhes bya zhing / de rnams kyi nang nas tshur ston dbang gi rdo rje la 'dus pa'i
dbang rgyud man ngag dang bcas pa gdams pa ni deng sang gi bar du dar rgyas su yod pa 'di nyid yin la/ de yang tshur ston 'di mthu la shin tu mnga' brnyes pa zhig yin
pas mthu'i sgo nas mi mang po bsad pa la 'gyod pa skyes nas/ mar pa la sdig po che btsan thabs su sangs rgya ba'i gdams pa yod zer ba thos te zhu ru phyin te/ de'i dus su
mar pas pha spun kha cig la dbang bskur ba'i phyag rgya mo mdzad pas/ nged kyi mi dma' phab zer nas bla ma mar pa'i grwa pa'i rta la mda' brgyab/ rta rdzi brdungs/ 'o dod
'bod du bcug pas/ bla ma mar pa thugs khros te zhal nas/ ngas rgya gar du sangs rgya ba'i gdams pa min pa/ bstan srung rang mi dgos snyam nas mthu sogs ma zhus pa yin
na'ang / da ngan pa 'di tsho'i sdig gsog du 'ong ba 'dug pas/ nga snub zam nag pa can du mthu zhu ru 'gro bas khyed rang tsho gyes shig gsungs pa la/ tshur ston gyis ku re
ma lags sam/ mthu dgos na bdag gis bgyi'am zhus pas/ 'o na gyis shig gsungs

nas/ nya la dus btab/ tshes gcig nas mthu bsgrubs pas/ der phas spun pos kyang sha chang mang po la mi mang po bsags nas/ mar pas 'o skol la mthu dus btab pas/ ma shi na lha
gsol/ shi na dge rtsa byed zer/ de nas tshes bcu'i bar du rtags gang yang ma byung nas/ bla ma'i zhal nas/ kho la ni cham pa'i nad tsam yang mi 'dug gyad kyi mthu sdug
sam gsungs pas/ tshur ston na re/ da rung mi shes zhag gcig ma thim zhus/ de nas nya'i nub mo gzer gyis btab nas shi ba na/ khrab dang rta mang po gnang bas/ tshur gyi bla
ma mar pa'i sku pang du mgo bo bzhag nas/ sdig po che bdag la gdams ngag med/ dmyal bar 'gro ba ya cha zhus nas bshums pas/ bla ma'i zhal nas/ ngu mi dgos yar la longs
dang gsungs/ khyod 'jigs mi dgos nga la sdig po che btsan thabs su sangs rgya ba'i gdams ngag yod kyi gsungs nas/ gsang ba 'dus pa rim lnga'i gdams pa zab mo rdzogs par gnang
/ khyad par btsan thabs su sangs rgya ba'i gdams pa zab mo gnang bas/ tshur mnyes te/ sgyu ma'i nor rdzas thun mong lags/ /bstan srung 'di la yon tan gda'/ /bla ma mnyes
pa'i yon tan gda'/ /bla ma mnyes pas gdams ngag gnang / /btsan thabs sangs rgyas bdag la gnang / /zhes gsungs nas bsgoms pas rtogs pa phul du phyin pa thugs rgyud la
'khrungs so/ /de lta bu'i tshur dbang gi rdo rjes/ 'khon gad pa kIrti la 'dus pa'i gdams ngag yongs su rdzogs pa gnang

ba yin te/ de yang dam pa 'di dang po shab na tshad ma la gsan sbyong mdzad nas bzhugs pa'i tshe/ gyi ston gyis/ mtshan nyid kyi chos kyis ci byed/ de nas myur du sangs rgya
ba'i gdams ngag dga' mod zer bas/ khong gis 'o na de 'dra'i gdams pa su la yod byas pas/ rnal 'byor 'dis tshur dbang gi rdo rje la yod zer bas/ mtshan thos pa tsam gyis
bun byed pa sogs mos gus 'khrungs nas/ rta rgod ma gcig yod pa la tshos tang bzhi bkal tshur can byon nas mjal kha zhus pas/ jo mo na re/ mtshams bcad pas mjal kha mi 'ong
zer yang / sngar gyi slob ma zhig yin cis kyang mjal dgos zhus te/ rta ra gcig tu khal phog nas bsdad pas/ srod la mjal kha gnang ste/ mar me 'od gsal ba las sngags pa
chen po gcig 'dug pa mthong nas/ zhal mthong ma thag sa gang yin/ nam mkha' gang yin cha med pa'i zi bun pa zhig byung / der bla ma'i zhal nas/ khyed nga'i slob ma min par
'dug gang nas yin gsungs/ lho phyogs pa zhig lags zhus/ de nas khong gi thugs la rta 'di bla ma la phul/ tshos kyis rgyags byas gdams pa zhu snyam pa la/ bla ma de la
mos gus che ba zhig skyes nas/ rta dang tshos thams cad phul bas/ gsang ba 'dus pa rim lnga'i gdams pa ma lus pa gnang / thugs nyams su bzhes pas sgyu ma'i rnam par skyes
te/ sangs rgyas kyi zhing khams thams cad mthong ba dang / gzhan yang gang du bzhugs pa'i dus gcig so ba nag gi la rgyab na phar tshong ba su di ri ri 'gro ba thogs med
du gzigs pa la sogs pa mngon

par rtogs pa'i yon tan dpag tu med pa mnga' ba zhig yin no/ /de lta bu'i 'khon gad pa kIrtis/ byang khang pa bsod nams rin chen la gdams pa ma lus pa stsal ba yin te/ de yang
byang khang pa 'di 'khon gad pa kIrti dang yum gcig pa'i sku mched kyang yin zhing / gad pa ba la rim lnga'i gdams pa zhus pas/ 'khon gad pa la dges pa'i gsung gis/ slob
dpon pa byon pa legs/ chos bdag po la len du byon pa yin nam/ nga'i man ngag 'di rta zan bzhin bcang bcangs pa yin/ phag pa dbyar lam du tshud pa dang 'dra 'khyog sa med
pa zhig yin/ zan lhag gi lugs kyi mi che ba yin/ gdams ngag gi lugs kyi mi mang ba yin gsungs shing / man ngag rdzogs par dbu snyung bzhes nas man ngag yongs su rdzogs
par gnang ngo / /nyams rtogs kyi yon tan yang sgyu ma'i rnam thar 'khrungs pa sogs dpag tu med pa mnga' bas/ mya ngan las 'da' ba'i tshe/ bdag nyid chen po sa paN gyi rnam
thar gyi cha shas dang tshul mtshungs par mdoms kyi mtshan ma rta cang shes ltar sbubs su nub pa dang / dbu'i gtsug tor gyen du 'phags pa la sogs pa ngo mtshar ba mang
du byung ba dang / zhi bar gshegs la khad kyi tshe nga'i pur 'di ma sbyang bar nub phyogs su kha ston la zhog gsungs/ thur lha'i mchod khang du de ltar byas nas bzhugs su
gsol bas/ de skabs rgya mkhar stod du srad pa'i rta jag gis yul mi chags pa lta bu'i zos ma bde yod pa rgyun chad pa'i lo rgyus kyang yod par grags so/ /de nyid kyis

thang spe mkhan po tshul khrims skyabs la 'dus pa'i man ngag rdzogs par gnang ba yin te/ thang spe ba 'di ni mdo sde dang rgyud sde thams cad la mkhyen pa thogs med du rgyas
pa/ lo bcu gnyis su sham thabs ma bzhes par stan thog gcig tu sgom sgrub mdzad pas rtogs pa chen po 'khrungs te/ bskyed pa'i rim pa la brtan pa thob/ rdzogs pa'i rim pa
la rtags thon/ ngag rdo rje'i bzlas par 'byongs/ snang ba sgyu lus su 'byongs/ thugs 'od gsal gyi ngang la bzhugs/ zung 'jug gi ting nge 'dzin la mnga' brnyes pas snang
ba la gnyis 'dzin gyi rtog pa zil gyis non pas/ dus rtag tu 'bras bu sangs rgyas kyi bzhugs tshul dang mthun par bzhugs te 'gro don mdzad pa zhig yin par bshad do/ /des thang
spe ba 'phags pa skyabs la 'dus pa mar lugs yongs su rdzogs pa gnang ste/ 'di'i rnam thar ni gong du bstan zin la/ des grub thob gser sding pa gzhon nu 'od/ des kun
mkhyen chos sku 'od zer/ des 'phags 'od yon tan rgya mtsho/ des bu ston thams cad mkhyen pa rin chen grub la gnang ba yin no/ /yang khon gad pa kIrtis/ mi nyag thur ba la/
dbus pa mgar dga'/ grub thob zhang zhung pa chos kyi dbang phyug ste thugs sras gsum la gnang / de gsum char la/ gang bar gser kha'i rin chen gling pa tshul khrims mdzes
kyis zhus/ des rgya rnal 'byor pho ba lung pa la gdams te/ 'dis rim lnga bsdus gsal gyi 'grel pa sogs mar lugs kyi yig cha mang du mdzad/ des dge slong chos grags bzang
po/

bla ma shAkya gzhon nu/ bla ma blo ldan de nyid la yang 'phags 'od kyis gsan no/ /yang mar lugs kyi dbang bka' tsam gyi brgyud pa ni/ 'khon gad pa kIrtis/ yang lung zur dgon
pa mgar ston sher rgyal la gnang / des gnyen rtse aM phug pa sprul sku rin chen seng ge go lung pa ye shes rgyal/ rong ston mkhan po byang chub zung / gshong lo brtan/
lo tsA ba mchog ldan/ bla ma dpal ldan seng ge de la bu ston rin po ches gsan/ yang aM phug pa rin chen seng ge nas/ rong pa sher bzang / ston mo lung pa ye shes 'bar/ kun
mkhyen chos sku ba/ 'phags 'od yon tan rgya mtsho/ bu ston gyi bar du brgyud pa yang yod do/ de lta bu'i gsang 'dus 'gos lugs dang mar lugs gnyis kyi brgyud pa bu ston
rin po che nas gtso cher phyogs gcig tu byung bas/ de ltar du brjod na bu ston rin po ches sras kyi thu bo khyung po lhas pa mkhas grub gzhon nu bsod nams la gsang ba 'dus
pa la sogs pa gdams pa thams cad gnang bas/ mar 'gos gnyis ka'i dbang bshad gdams pa dang bcas pa bum pa gang byo'i tshul du bzhugs pa yin la/ mkhas grub chen po de nyid
dgung lo brgyad cu rtsa lnga bzhes pa'i tshe/ shar chen ye shes rgyal mtshan gyis 'dus pa'i 'grel chen/ 'grel bshad mtha' drug rab gsal/ dbang bka'/ brgyud pa mang po'i
bka' babs phyogs gcig tu dril ba dang / sgrub thabs dang rgya gzhung mang po'i bshad pa/ rim lnga 'gos lugs sgom khrid dang bcas par rgyas par gsan/ dam pa de nyid kyi drung
du ngor chen thams cad mkhyen pa kun dga' bzang pos

rgyud 'grel gyi bshad pa lan gsum dang / dbang bka' sgrub thabs kyi bshad pa lan mang po dang bcas pa gsan zhing / 'gos lugs kyi rim lnga'i khrid dang / mar lugs kyi rim lnga'i
khrid de gnyis ni/ bu ston nas bla ma dpal ldan tshul khrims/ grub chen buddha shrI sogs brgyud de gsan pa yin la/ de lta bu'i rdo rje 'chang kun dga' bzang pos mkhas
grub kyi bla ma gnyis las/ dpal gsang ba 'dus pa mar 'gos gnyis kyi gdams pa ma lus pa gsan nas ngor e waM chos ldan du yang nyi ma re la yang rgyud man ngag gi chos thun
gnyis re gnang ba sogs dka' spyad dang ngal dub du ma zhig dang du bzhes te/ bstan pa'i khur chen po bsnams te 'chad nyan gyis gtan la phab pas gsung rgyun zin nges pa'i
mkhas pa yang mang du byung ste/ mkhas pa'i dbang po gung ru shes rab bzang pos ngor chen gyi gsung ji ltar ba bzhin bri bar mdzad pa'i gsang ba 'dus pa'i bskyed rim gyi
rnam bshad rmongs pa'i mun sel lam/ yid kyi mun sel zhes kyang bya/ log rtog gi mun pa sel ba padmo'i gnyen zhes kyang bya ba dang / sdom brtson dam pa dpal gyi rgyal
mtshan gyis/ rdo rje 'chang gi gsung rgyun bzhin bris pa'i gsang 'dus kyi rnam bshad blo'i padmo rgyas byed ces pa dang / chos kyi rje srad pa kun blo'i gsang 'dus kyi rgyud
kyi spyi rnam chen mo sogs dang / gzhan yang sbyar byang gsal kha med pa'i ngor chen kun dga' bzang po'i gsang 'dus kyi rgyud dang man ngag gi yig cha mang po zhig kho
bo cag gis kyang mthong zhing / gzhan yang mang du yod par snang la/ ngor chen rdo rje 'chang nyid kyi mdzad pa'i gsang ba

'dus pa'i bshad skor la/ gsang ba 'dus pa'i bla ma brgyud pa'i gsol 'debs byin rlabs rgya mtsho/ sgrub thabs dngos grub rgya mtsho/ dkyil chog ye shes rgya mtsho/ mchod 'phreng
mchod sprin rgya mtsho/ gtor chog 'dod dgu'i rgya mtsho/ sbyin sreg 'phrin las rgya mtsho/ rab gnas bkra shis rgya mtsho/ bkra shis dge legs rgya mtsho sogs rgya mtsho
skor brgyad dam/ yang rdo rje sems dpa'i mchod chog dang rgya mtsho skor dgur grags pa rnams mdzad la/ gzhan yang rim lnga'i khrid yig zung 'jug gsal ba sogs yig skor
mang du mdzad nas dpal gsang ba 'dus pa'i bstan pa nam langs pa la nyi ma shar pa ltar gsal bar mdzad pa yin no/ /de'i drung du gsang 'dus 'gos lugs mar lugs gnyis ka'i chos
skor yongs su rdzogs pa gsan pa'i slob ma bsam gyis mi khyab pa zhig byung ba'i nang nas brgyud 'dzin gyi gtso bo mus chen sems dpa' chen po dkon mchog rgyal mtshan te/
de nyid kyis gsang 'dus mar 'gos gnyis char gyi lugs legs par gsan zhing / 'chad nyan kyang yang yang mdzad pas/ mang mkhar ba brgyud 'dzin blo gros rgyal mtshan gyi rim
lnga'i khrid kyi zin bris sogs gsung rgyun bris pa'i yig cha yang mang du byung ba yin no/ /mus chen sems dpa' chen po 'di nyid la 'dus pa'i brgyud pa 'dzin pa'i slob
ma dpag tu med pa zhig byung yang / gtso bor gyur pa ni rje btsun kyi thugs kyi sras mchog kun mkhyen mkhas pa'i dbang po bsod nams seng ge ste rje 'dis sems dpa' chen po'i
drung du 'dus pa 'phags lugs dang ye shes

zhabs lugs sogs kyi dbang dang / khrid bka' bshad bka' lung bka' thams cad rdzogs par gsan/ yig cha yang 'phags skor la rim lnga'i khrid yig zung 'jug gsal ba'i kha skong dang
/ ye shes zhabs lugs 'di sa skya pa rang gi yab chos thun mong ma yin pa yin pa la dgongs nas ches cher dar ba'i thugs bzhed kyis 'jam pa'i rdo rje lha bcu dgu'i sgrub
thabs kun tu bzang po'i nyi 'od dang / de'i dkyil chog gtor chog mchod 'phreng / sgrub thabs kyi rnam bshad lam bzang gsal ba'i snang ba zhes bya ba rnams mdzad de/ 'dus
pa spyi dang / khyad par ye shes zhabs lugs mchog tu dar bar mdzad do/ /kun mkhyen chen po de nyid la 'dus pa'i chos skor nos pa'i slob ma mang du byung yang brgyud 'dzin
gyi gtso bo ni sa bcu'i byang chub sems dpa' chen po mus chen 'jam pa'i dbyangs sangs rgyas rin chen dang / paN chen kong ston dbang phyug grub pa sogs te/ rje 'jam dbyangs
sangs rgyas rin chen gyi drung du sa lo chen pos 'dus pa mi bskyod pa'i dbang bka' sogs gsan zhing / sa lo thams cad mkhyen pa la rje btsun mkhas pa'i dbang po dkon
mchog lhun grub dang / nyan chen grags pa blo gros sogs 'dus pa'i chos skor gsan pa'i slob ma mang du 'phel ba'i nang nas/ rje dkon mchog lhun grub kyi drung du snyigs dus
kyi rgyal ba gnyis pa dpal sa skya pa chen po sngags 'chang ngag gi dbang po kun dga' rin chen bkra shis grags pa rgyal mtshan dpal bzang pos 'dus pa'i chos skor sogs
zab cing rgya che ba'i chos tshul mtha' yas pa zhig gsan/ 'dus pa 'phags

lugs la sgrub thabs gzhan phan don yod/ dkyil chog gzhan phan rgyas byed/ dbang chog gzhan phan lhun grub ste gzhan phan skor gsum la sogs pa mdzad de/ dpal sa skya'i chos
grwa chen po 'di nyid du 'khon ston chen po dkon mchog rgyal po yab sras kyi dus dran gyi mchod 'bul du dpal gsang ba 'dus pa mi bskyod pa dang / 'jam pa'i rdo rje'i sgrub
mchod lo re mos kyis 'dzugs par mdzad de/ deng sang gi bar du rgyun ma chad par phyag len rnam par dag pas brgyan te dar rgyas su bzhugs so/ /sngags 'chang bstan pa'i nyi
ma chen po nyid kyi drung du kho bo cag gi 'dren pa dam pa khams gsum chos kyi rgyal po rigs ldan 'jam pa'i dbyangs sku mched gnyis kyis 'dus pa mi bskyod pa'i dbang bka'
sogs gsang 'dus kyi chos skor phal cher gsan zhing / yab rje sbas pa'i sangs rgyas sngags 'chang grags pa blo gros rgyal mtshan dpal bzang po'i drung du rigs thams cad
kyi khyab bdag drug pa rdo rje 'chang dang dbyer ma mchis pa rgyal ba mus pa chen po rdo rje 'chang sangs rgyas rgyal mtshan gyis gsang ba 'dus pa mi bskyod pa'i dbang
bka' lan 'ga' gsan zhing / yab rje bka' drin can de nyid kyi drung du slob bu'i tha chung bdag gis rang lo bcu bzhi lon dus dpal gsang ba 'dus pa mi bskyod pa'i dbang bka'/
bka' babs bdun ldan gyi smin byed gyi bdud rtsi legs par thob pa'i skal ba mchog dang ldan par gyur pa lags so/ /yang ngor chen dkon mchog lhun grub kyi drung du mus chen
dkon mchog rgya mtshos gsang ba 'dus pa'i chos skor rnams gsan zhing / spyan snga 'jam dbyangs de

nyid las/ bdag gi yongs 'dzin dam pa sangs rgyas rgyal mtshan zhes bya ba dus gsum sgrib med du gzigs pa'i skyes chen dam pa de nyid kyis gsang ba 'dus pa'i chos skor rdzogs
par gsan pa yin no/ /de rnams kyis mar lugs kyi bla ma brgyud pa'i rnam thar bstan pa'i sgo nas mar lugs ji ltar dar ba'i tshul bstan zin pa yin la/ gsum pa sa lugs kyi
bla ma brgyud pa'i rnam thar bstan pa'i sgo nas sa lugs ji ltar dar ba'i tshul la yang / sa lugs rnying ma'i brgyud pa'i rim pa dang / gsar ma'i brgyud pa'i rim pa bstan
pa'i sgo nas lugs 'di ji ltar dar ba'i tshul gnyis las/ dang po ni rje 'gos lo chen pos mkhon dkon mchog rgyal po la gnang / des skyu ra a skyabs la/ des sa chen la gnang
zhing / yang 'gos kyi slob ma rgyud kyi ka ba tshugs pa bzhi'i nang tshan dbus pa dge ser gyis gnam kha'u pa chos kyi rgyal mtshan la 'dus pa'i dbang rgyud gdams pa mtha'
dag gnang ste/ kha'u pa la 'dus pa'i sgrub thabs bstan pa'i nor rdzas bya ba sogs dang / gzhan yang man ngag mang du bzhugs/ de nyid kyi drung du rje btsun sa skya pa
chen po kun dga' snying pos spyir mdo sngags kyi chos tshul bsam gyis mi khyab pa zhig gsan zhing / dang po bla chen 'di kha ba can gyi 'gro ba yongs kyi bsod nams kyi mgron
du 'byon pa'i rten 'brel yang bla ma 'di nyid kyis sgrig par mdzad/ bla chen 'di la sras kyi thu bo bzhi dang / dpal chen 'od po la sras gnyis byon pa'i chung ba zangs
tsha bsod nams rgyal mtshan la sras che ba chos rgyal 'phags pa dang / 'gro mgon

phyag na gnyis/ chung ba slob dpon rin chen rgyal mtshan dang / ye 'byung gnyis te bzhi byon pa'i nang nas sa chen gyi sras bzhi/ chos rje khu dbon gnyis/ zangs tsha ste 'jam
dbyangs bdun brgyud dang / yang ye 'byung gi sras bdag nyid chen po nas sa skya pa'i gdung brgyud rin po che zam ma chad pa byon nas 'gro ba mang po'i don mdzad pa 'di
yang / bla ma gnam kha'u pa chos kyi rgyal mtshan 'di kho na'i bka' drin yin te/ de yang bla ma sgyi chu ba gshegs pa'i zhal chems la/ sa chen la khyed rab tu byung la 'khon
tsho'i sde 'di khyongs gsungs pa bzhin bla chen gyis ser chas bsgrubs nas rab tu byung bar brtsams pas/ de nyid bla ma gnam kha'u pas dgongs nas/ bla chen la nga'i drung
du shog gsungs pa byung nas byon pa na/ khyed ser chas bsgrubs nas ci byed gsungs/ rab tu 'byung ba lags zhus pas/ ma byed gsungs bla ma sgyi chu ba'i gsung yin zhus
pas/ bla ma mnyam po la khong shi bo'i gsung las/ nga gson po'i ngag la nyon rab tu ma byung na phan che ba yong gsungs nas ma gnang bar brten/ de nas bla chen 'dis slar
gdung sras spel ba la brten/ 'jam dbyangs bdun brgyud sogs bar ma chad par byon nas sa skya pa zhes pa'i snyan grags srid pa gsum na cher gsal zhing kha ba can gyi skye
dgu mtha' dag smin grol la bkod de/ 'dzam gling byang phyogs 'dir rgyal ba'i bstan pa nyin mo ltar gsal bar mdzad pa'i dge legs kyi rgyun 'di bzhin byung ba yin no/ /de lta
bu'i bla ma gnam kha'u pa'i drung du rje btsun 'dis mtshan nyid skor la byams chos sogs mang po dang / sngags la

bya rgyud rig pa mchog gi rgyud/ legs grub/ dpung bzang / gsang ba spyi rgyud/ bsam gtan phyi ma'i rgyud sogs 'grel pa yan lag dang bcas pa/ spyod rgyud la rnam snang mngon
byang 'grel pa phran dang bcas pa/ yo ga la de nyid 'dus pa'i rgyud 'grel bcas/ dpal mchog dang po'i rgyud/ rdo rje rtse mo sogs 'grel pa dang bcas pa mang po dang / bla
med la 'dus pa mi bskyod pa'i dbang / dgongs 'grel gyi bstan bcos sgron gsal/ mdo bsre/ mdo byas/ rim lnga spyod bsdus/ bdag byin gyis rlabs pa'i rim pa/ sems kyi sgrib
sbyong / dkyil chog nyi shu pa/ zla grags kyi rdo rje sems dpa'i sgrub thabs sogs 'dus pa 'phags skor gyi gzhung gdams ngag dang bcas pa mang po zhig dang / ye shes zhabs
lugs kyi sgrub thabs kun bzang 'grel pa gsum dang bcas pa sogs 'dus pa lugs gnyis kyi gdams pa phal cher ba gsan pa yin la/ de nyid kyis gnam kha'ub pa rdo rje bdud 'joms
la/ des rje btsun rin po che grags pa rgyal mtshan la gnang ba yin la/ yang lo rgyus kyi yi ge 'ga' zhig las/ sa chen gyis slob dpon rin po che la gnang / des rje btsun
la gnang ba yin gsungs nas/ rdo rje bdud 'joms ma bgrangs pa yang yod la/ gang ltar rje btsun rin po che nas bdag nyid chen po sa skya paNDi ta kun dga' rgyal mtshan/ bla
chen 'phags pa/ zhang dkon mchog dpal/ brag phug pa bsod nams dpal/ brag phug pa blo brtan/ bla ma dpal ldan tshul khrims/ grub chen buddha shrI/ ngor chen kun dga' bzang
po sogs kyi bar du brgyud nas de man chad gong mar

'gos gnyis kyi brgyud rim dang phal cher 'dra ba yin no/ /gnyis pa gsar ma'i brgyud rim bstan pa'i sgo nas lugs de ji ltar dar ba'i tshul ni/ kha che'i paNDa ta chen po shAkya
shrI bha dra bod du byon pa'i legs lam la brten nas byung ba yin te/ de yang spyir paN chen 'di kha che khri brtan gyi bye brag dza shwa dha ra zhes par shing mo glang
gi lo bltams/ dgung lo bcu pa la bram ze lakShindha ra la sgra rig pa gsan/ lo dgu pa la dge bsnyen bsgrubs nas nyer gnyis kyi bar du tshangs spyod kyi dge bsnyen mdzad/
nyer gsum pa la mkhan po su kha shrI bha dra ste bde ba dpal bzang po la rab byung zhus nas nyer dgu'i bar du kha cher bzhugs shing / sum cu pa la yul dbus ma ga dhAr
byon te mkhan po shanta ka ra gupta zhi ba'i 'byung gnas sbas pa dang / da sha bha la dang / gsang ston dha bar sogs dge slong bco brgyad las bsnyen par rdzogs pa mdzad nas
'phags yul nyid du sbyangs pa cher mdzad pas/ mdo sngags rig gnas dang bcas pa sogs shes bya thams cad la mkhas pa'i pha rol tu son te/ rgyal ba'i bstan pa ches cher gsal
bar mdzad pa'i rigs nas dgung lo drug cu bzhes pa'i dus khro phu lo tsA ba byams pa'i dpal dgung lo so gsum lon pa'i tshe/ paN chen 'di bod du spyan 'dren par byon te
rgya gar bairYa'i tshong dus su phebs pas/ ba ne shA ra bya bar paN chen dang mjal ba na/ paN chen gyi gsung gis/ lo tsA ba 'di chos mang du shes pa lha chen bzhengs pa'i
stobs yod pa'i yar rgan zhig yod bsam pa la na tshod gzhon nur 'dug chos bsgyur ba'i lo tsA yang mi phod/ sgrub thabs 'ga' byin la 'o skol dpon slob phyir bzlog gsungs/

paNDi ta dza ya shrIs dpon slob rnams lo tsA ba'i gzugs la brnyas 'dug pas 'bel ba'i gtam smros shig ces lo tsA ba la skabs dbye ba na/ lo tsA bas paN chung dgu la dri ba mi
'dra ba gnyis gnyis byas pas/ paN chen mnyes te spyan drangs ba'i rngo thogs nas/ kha che'i paNDi ta chen po de 'khor paN chung dgu dang bcas pa bod du rim gyis spyan drangs
chu mig tu phebs pa na/ khro phu bas bsu ba'i bkod pa dge 'dun drug cu/ dar gdugs rol mo sogs drug cu dang bcas pa slebs/ khro phur gdan drangs/ de'i tshe sa skya paNDi
ta'i yab dpal chen 'od po sku gshegs pa'i gshegs rdzong gi sku skal rkyang 'dur du 'bul bar phebs pa'i bar lam chu mig tu paN chen dang thog mar mjal/ tshad ma chos
mchog gi bstod pa sogs mdzad pa yin zer/ gang ltar de nas paN chen gyis khro phur byi lo'i dbyar gnas mdzad pa'i tshe tshul shing len pa brgyad brgya byung bar grags shing
/ brgyad stong pa la sogs tshogs chos gsungs/ lo tsA bas dar zab kyi thun yon re ma chag par phul/ lho brag pa byang chub dpal bsnyen rdzogs gnang / de nas 'bri khung pas
spyan 'dren pa'i cha rkyen mang po slebs/ slas mo cher phebs te rgya gar nas spyan drangs pa'i rten mchod rnams zhal phye mchod pa zab par phul/ de dus gtsang po ba bsod
nams mdzes kyis zhal mjal te/ bdag bsnyen par rdzogs nas ltung ba byung ba mi dran pas tshul khrims bsrung ba'i dge ba bsngo bar zhus pas/ paN chen gyis dbu zhwa zul gyis
phud phyag thal mo sbyar nas bsngo rgyu bzang 'di lta bu rgya gar na yang dkon gsungs nas bsngo ba rgyas par mdzad/ glang lo'i dbyar gnas kyang slas mo

cher mdzad de dgag dbye thon nas chu mig ring mor byon/ rgyan gong gnas su rdo rje dpal la bsnyen rdzogs gnang / de nas gzhu snying mo'i nang la byon tshur phu nas stod lung
brgyud jo bo rnam gnyis la mchod pa phul/ mtshur phu ba'i skyel mi rnams la khyed kyi dgon pa na sangs rgyas thod pa'i rgyud nas bshad pa'i sku gsum snang ba khyed kyis
ngo ma shes gsungs/ sku gsum ni bde mchog yab yum go ldog shAkya thub pa sprul sku la yum rdo rje mkha' 'gro/ rdo rje dril bu mnyam sbyor gyi lha dang gsum mo/ /de nas srin
po rir stag lo'i dbyar gnas mdzad/ byams chos lnga dang khri rigs tshogs rnams gsungs/ me mo yos la sol nag thang po cher phebs te bstan rtsis mdzad pa na/ smin drug
zla ba'i dkar phyogs kyi tshes brgyad nam gung mnyam pa la/ zla ba ri bo ma nub tshe/ /thub dbang yongs su mya ngan 'das/ /der rjes lo ni stong phrag gcig /bdun brgya dang
ni lnga bcu dang / /zla ba gnyis dang zla ba phyed/ /de bzhin nyi ma snga rab 'das/ /zhes sogs bshad do/ /de nas byang rwa sgreng du byon pa'i yar lam 'bri khung pas spyan
drangs kyang / gdan gcig pa dang bka' gdams pas gegs byas mjal du ma ster zhes kyang grags/ phyi de sa pho 'brug gi lo gtsang du phebs/ nyang smad rgyan gong gi gtsug
lag khang du bdag nyid chen po sa skya paNDa ta chen po la bsnyen rdzogs gnang / de'i tshe dgung lo re lnga pa yin zhing / sbrul lo'i dbyar gnas rin chen sgang du mdzad
de/ rta lo'i dbyar gnas shong lu gu gdong du mdzad de/ lha btsun gung thang pa la bsnyen rdzogs gnang nas/ spre'u lo slar yang khro phur phebs te

spre'u lo'i dbyar gnas kyang gnas der mdzad/ lhag par chu pho spre'u lo bre zla ba'i tshes gsum nas bcu gsum gyi bar la khro phu byams chen la rab gnas mdzad cing / rim gyis
khro phu nas mnga' ris su phebs/ bya lo'i dbyar gnas pu hrang du mdzad/ shing pho khyi lo kha cher phebs te/ bod du lo bcu gcig bzhugs/ bstan 'gro'i don dpag med mdzad
pas mdo sngags gnyis ka'i bstan pa la phan shin tu che/ sa skya paNDi ta kun dga' rgyal mtshan dang / byang rdor gnyis ka bsnyen rdzogs kyi sdom pa dang / shong pa jo gdan
dang / seng ge zil gnon la me tog phreng rgyud sogs rgyas par gnang ste/ 'dul ba stod lugs smad lugs gnyis kyi steng du/ 'dul ba'i brgyud pa zur pa zhig kyang spel ba yin
la/ de'i nang nas byang rdor gnyis kyis dge 'dun gyi sde so sor btsugs pa ni/ dge 'dun sgang pa dang / tshogs mo che ba ste/ de gnyis las mched pa la bye ma rdzing bu
pa dang / chos lung pa zhes grags te de bzhi la jo gdan tshogs sde bzhi zhes deng sang yang grags pa yin no/ /de lta bu'i paN chen de la slob ma mang du byung yang / sa skya
paNDi ta kho na sras kyi dam par mdzad pa yin te/ paN chen 'dis bdag nyid chen po la bod rgan po'i 'dres kyis ma bslad pa'i lha rgyan gyi bshad srol las byon pa'i tshad
ma'i gzhung lugs kyi gtso bo chos kyi grags pa'i rnam 'grel dang / gzhan yang dus kyi 'khor lo'i dbang sogs zab mo sngags phyogs mang po dang / lhag par gser zho brgya
dang / g.yu zho brgya ri ba gcig rnams phul nas ma hA paNDi tas srung ma rnams kyi nang nas thugs gtsigs

su mdzad pa'i gsang sgrub cig yod 'dug pa/ de bdag la cis kyang gnang dgos zhus pas/ 'di lta bu ngas sngar rgya bod du slob ma su la yang ster ma phod pa yin na'ang / khyed
sa skya pa chos skyong 'di'i bdag por 'os pa 'dug pas de bzhin byed gsungs/ gzhan yang gdams pa 'di zhu ba byung dogs pas/ rgya skad du bya'o gsungs nas gnang / chos rje
pas kyang rgya yig tu bris/ phyis mchod rten khru gang ba gcig gi nang du bcug nas zhabs sdom bsdams nas rten gyi gral na yod pa na/ slob ma bgres po kyai rdo rje zhal lan
gsum gzigs pa'i dge slong zla ba rgyal mtshan bya ba lo bdun cu lon pa gcig gis chos skyong gi lung bstan byung nas/ spyad dngos thams cad spangs thag byas nas phul te
'di zhus nas gnang / khong gis bsnyen pa byas pa tsam gyis khong gi zhing la rkun ma byung ba la/ rkun ma lnga zhag gcig la khrag skyugs nas shi ba sogs nus mthu dpag med
byung / de lta bu gdams pa de la paN chen gyi zhal nas rang la ci ri ba 'di la ri ba yin/ bod du 'di las zab pa'i chos skyong gi gdams pa yongs myong ba med ces gsungs
pas che brjod kyang dpag med mdzad pa yin la/ khyad par dus der gsang ba 'dus pa'i dbang dang rgyud sgrub thabs gdams pa kun cha tshang bar gsan/ de'i tshe lo paN khyad par
can kha che paN chen dang / bdag nyid chen po sa paN gnyis kyis klu byang gi dkyil chog nyi shu pa dang / sgra gcan 'dzin dpal bshes gnyen gyis mdzad pa'i dkyil chog zung
'jug gsal ba gnyis gsar du bsgyur/ de phyin chad nas sngar gyi dbang bka' la rnying pa dang /

kha che paN chen nas brgyud pa'i klu byang gi dkyil chog nyi shu pa gsar du bsgyur ba de'i lugs kyi dbang bka' la dbang bka' gsar ma'i tha snyad kyang grags pa yin no/ /des
na bdag nyid chen po sa paN la gsang 'dus 'gos lugs/ mar lugs/ kha che paN chen gyi lugs dang gsum bzhugs pa yin te/ 'gos lugs gsan tshul gong du bstan zin la/ mar lugs
ni 'khon gad pa kIrti sogs nas brgyud pa'i rim lnga stan thog gcig ma sogs gsan pa yin te/ rab dbyer chos gsan tshul 'chad pa'i skabs su/ rim lnga stan thog gcig ma dang
/ /zhes gsungs pas so/ /de lta bu'i bdag nyid chen po sa skya paNDi ta kun dga' rgyal mtshan rang nyid kyis rtogs pa'i brgyud 'dzin tshogs grub dbon gsum gyi dbon po chos
kyi rgyal po 'phags pa dang / 'od zer shAkya gnyis la gnang zhing / chos rgyal 'phags pas lugs 'di'i dkyil chog kyang mdzad de zhing dkon mchog dpal ba la gnang / de nyid
nas ngor chen kun dga' bzang po'i bar dbang bka' rnying ma'i brgyud pa dang 'dra la/ yang 'od zer shAkyas kyang lugs 'di'i sgrub thabs shig mdzad cing / de nyid kyis kha'u
pa dar ma shes rab la gnang / des se mor pa rin chen dpal bya ba la/ des bla ma rwa gnyis pa rin chen rgyal mtshan/ des chos rgyal 'phags pa'i slob ma spro lung pa kun
dga' smon lam la gnang / 'dis kyang 'dus pa sa lugs kyi sgrub thabs mdzad cing / de nyid kyis bla ma don rin grags chen la gnang / de nas 'phags 'od sogs gong mar 'gos
gnyis kyi skabs su bstan pa ltar yin no/ /de ltar 'dus pa'i chos skor rgya mtsho lta bu'i nang nas rang

nyid kyis nos pa'i tshul mdo tsam zhig brjod na/ gsang 'dus lugs gsum gyi mi bskyod rdo rje'i smin byed kyi dbang ni yab rje chos kyi rgyal po las nos pa'i tshul gong du bstan
pa ltar dang / 'dus pa spyan ras gzigs dang / 'jam pa'i rdo rje'i dbang ni/ rgyal ba mus pa chen po nas brgyud pa mkhan chen thams cad mkhyen pa'i drung du nos pa'i tshul
'og nas 'byung ba ltar yin la/ bskyed rim gyi bshad pa dang / rdzogs rim zab mo rim lnga'i khrid/ rgyud rgyud 'grel dang bcas pa gzhan yang rgya bod kyi gzhung rnams
kyi bshad lung sogs 'dus pa'i chos skor zab cing rgya che ba phal che ba rnams ni/ khyab bdag 'khor lo'i mgon po rgyal ba mus pa chen po sangs rgyas rgyal mtshan gyi zhal
snga nas kyang bka' drin las nye bar nos pa yin te/ de yang kho bo cag gi yongs 'dzin dam pa buddha'i mtshan can nyid kyis spyan snga 'jam pa'i dbyangs dkon mchog rgya
mtsho'i drung du/ kun mkhyen gyi slob ma rje sangs rgyas rin chen dang / paN chen dbang phyug grub pa gnyis kyi dngos slob bdag chen ngag gi dbang phyug las brgyud pa'i rim
lnga 'gos lugs dang mar lugs gnyis ka'i khrid/ dbang rgyud man ngag 'grel pa 'grel bshad dang bcas pa bum pa gang byo'i tshul du gsan zhing mnyes pa gsum gyi sgo nas mnyes
par mdzad de/ rje dkon mchog rgya mtsho nyid kyis ci gsungs pa'i bka' thams cad dang du bzhes pa la brten/ rten 'brel thams cad rang 'grig tu gyur te/ 'phrin las kyis
rgya mtsho'i gos can du khyab pa'i legs tshogs thams cad lhun grub tu 'byung ba yin te/ de yang bdag gi rnam 'dren dam pa rje btsun

mus pa chen po 'di nyid kyis bla med kyi dbang gis gzhan don mdzad pa'i thog ma yang gsang ba 'dus pa'i mi bskyod pa'i dbang gis gzhan phan 'phrin las kyi sgo dang po phye
ba yin te/ de'i tshul yang sngon rje dkon mchog rgya mtsho gling dga' bde ba can du bzhugs pa'i skabs shig gsang 'dus kyi chos skor don gnyer gyi slob bu che btsun mang po
zhig phyogs nas 'dus pa'i tshe/ rje spyan snga 'jam pa'i dbyangs kyi gsung gis/ da lam gyi gsang 'dus don gnyer 'dir 'dus pa rnams la chos rje shangs pas dbang bskur gyis/
de nas nged kyis khrid sogs ston pa yin no zhes gsungs pa'i bka' bzhin sgrub pa'i sta gon gyi nub mo rje nyid kyi mnal lam du/ dkon mchog gi rten gyi drung du zan ril
brtag pa zhig mdzad kyin 'dug pa na/ ril bu gcig phyir 'thon pa la me 'bar nas je mtho je mthor song ste mthar nam mkha'i dbyings su thim pa'i mtshan ltas gsal bar byung
gsungs/ 'di ni rje btsun bla ma nyid kyi 'phrin las nam mkha' dang mnyam pas gdul bya rnams mi gnas pa'i mya ngan las 'das pa'i dbyings su 'dren nus pa'i mtshan ma yang
dag pa yin par nges so/ /dus de tsam nas bzung rje nyid dgung lo bdun cu don bdun bzhes pa tsam gyi bar la bgrang ba las 'das pa'i gdul bya rnams la/ spyir mdo sngags kyi
chos tshul bsam gyis mi khyab pa zhig dang / khyad par dpal ldan gsang ba 'dus pa'i dkyil 'khor chen por smin byed kyi dbang bskur ba dang / zab mo rim lnga'i khrid ston
pa dang / de dag gi rgyab rten rgyud rgyud 'grel dang bcas pa'i bshad bka' sogs kyi sgo nas pha rgyud gsang ba 'dus pa'i bstan

pa yar ngo'i zla ba ltar 'phel zhing rgyas par mdzad cing / lhag pa'i lha 'di nyid kyi bskyed rdzogs zab mo'i rnal 'byor dang / gsang sngags kyi bzlas brjod rnams kyang ji
srid mtshan ma brnyes kyi bar du thugs nyams su bzhes pa la brten/ zhing skyong tsa turmu kha 'di nyid rje nyid kyi bran bzhin du bka' nyan cing 'phrin las sgrub pa'i ngo
mtshar ba'i rnam thar mang du yod de/ de yang rje 'di sa skyar phebs pa'i skabs shig gdan sa'i mgon khang gong 'og dang / kha'u skyed lhas sogs su gnas mjal mdzad dus kha'u
brag rdzong du nyi ma gsum gyi bar la mchod gtor rgya chen po mdzad pas/ de'i nyi ma dang po'i nyin gtor tshogs kyi steng gi nam mkha' la ral gri me 'bar ba zhig 'dug
pa mngon sum du gzigs shing / nyi ma bar ma'i nyin 'phags pa brag phug na thugs dam la bzhugs dus/ bar snang la bram ze dkar po zhig phar 'gro tshur 'gro byed pa mngon sum
du gzigs zhes rje nyid kyi gsung las thos shing / chos skyong bram ze'i gzugs can nyid mngon sum du gzigs pa'i skabs der gzhan yang gzigs snang khyad par can du ma byung
bar nges la/ zhing skyong chen po 'di sa skya pa'i chos skyong gzhan rnams las kyang rje nyid la lhag par 'go bas/ bdag gi bla ma 'di dang mi la mi lab pa'i tshul gyis
bran bzhin du 'khol ba'i rnam thar mang du yod kyang / kho bos rje 'di'i rnam thar logs su bkod pa rnams su thun mong du brjod rung ba rnams ni rgyas par bris zin cing /
thun mong ma yin pa dag ni chos skyong gnyan pas bri bar ma nus so/ /de ltar zhing skyong chen po 'di rje bla ma

'di la chos skyong gzhan las 'go ba yang / zhing skyong 'di gtso bor gsang ba 'dus pa'i bstan bsrung yin pas/ rje 'di 'dus pa'i bstan 'dzin bla na med pa yin pa'i gtan tshigs
yang dag pa yin la de lta bu'i bdag gi bla ma dam pa yongs 'dzin 'brel tshad don ldan 'di nyid kyi ngo mtshar ba'i rnam par thar pa rgyas pa ni don tshan bcu gsum gyi
sgo nas zhib tu bstan pa'i rje 'di'i rtogs brjod rgyas pa ngo mtshar rin po che'i phreng ba zhes bya ba dang / 'bring po byin rlabs dgos 'dod kun 'byung bya ba dang / bsdus
pa ngo mtshar utpa la'i chun po rnams su legs par bshad pa las khongs su chud par bya'o/ /de ltar yongs 'dzin dam pa de nyid kyis kho bo cag la zab rgyas kyi dam pa'i
chos kyi bka' drin tshad med pas bskyangs shing / thugs rje'i spyan ras kyis bu gcig pa'i ma bzhin rjes su bzung ba la brten/ rje de nyid dus gsum gyi rgyal ba kun gyi spro
bsdu'i byed por nges pa'i shes pa snying nas rnyed de/ 'di phyi'i don thams cad mgon po de nyid kyi thugs rje las gzhan du re ba'i yid gnyis cung zad kyang med pa'i gang
byung gcig chog rgyal po bla ma'i thugs rje dang byin rlabs las byung bar blo thag chod pa 'di yang 'dren pa dam pa gang gi byin rlabs snying la zhugs pa'i dge mtshan
las byung ba yin no/ /de yang kho bo cag rje 'di dang mjal ba'i tshul ni rang nyid lo gzhon nu'i dus grub thob gong ma'i rnam thar 'ga' zhig mthong ba'i rkyen byas nam 'chi
cha med kyi tshe thung 'di la tshe dang sgrub pa mnyam pa zhig bya snyam pa dang / yang na 'chad nyan dang / thugs dam spel mar byas te/ mi tshe stong zad du ma song ba
zhig cis kyang bya snyam

pa dang / de dag gang byed kyang bla ma mtshan nyid dang ldan pa zhig dang ma mjal na thabs mi 'dug snyam pa sogs chos kyi snang ba mi chung tsam yod cing / lhag par rje btsun
bslu med dam pa nyid kyi rnam par thar pa cung zad thos pa'i mod la snying nas mjal 'dod kyi 'dun pa kha zhe med pa yang yang skyes pa dang / rje 'di la chos thob pa
dang sku drung nas 'ong ba yin zer ba rnams dang 'phrad dus khyed rnams re dga' bla ma sangs rgyas de lta bu dang mjal 'dug snyam pa dang / lhag par 'jam pa'i dbyangs mthu
stobs dbang phyug rje 'di'i zhabs drung du rab byung dang / dbang rjes gnang mang po zhus nas phebs byung skabs/ rje 'di'i rnam thar 'dra gsungs byung pas/ bdag kyang rje
dang mjal nas chos thob pa zhig byung na dga' ba la zhus shing / snying nas kyang mjal 'dod lhang lhang je 'phel du song ba zhig byung / yang rje nyid ngam ring du phebs
skabs shig sbyong dkyil bcu gnyis kyi dbang gnang ba grub nas/ rtsa brgyad pa 'tsho byed lha 'byor gdan sa chen por sleb byung ba'i lag par dpung skud cig 'dug pa la/
khyed kyis nye stabs dbang su la zhus smras pas/ rje mus chen la sbyong dkyil bcu gnyis kyi dbang thob pa yin zer zhing / rje'i rnam thar 'ga' zhig 'phros byung bas/ nged
kyang bla ma sangs rgyas de dang mjal nas chos thob pa'i dus shig e yong na zhes pa ngag nas kyang shor zhing yid la yang byung ba yin la/ de nas skabs shig bdag la bka'
drin mchog tu che ba'i ma cig lha sras bsod nams rgyal mo de nyid ngam ring du mi dbang chen po mjal ba la phebs pa'i sgo dod song ba na/

der skabs rje mus chen nyid kyang ngam ring na bzhugs so zhes thos byung bas bdag gi bsam pa la da lta gangs can gyi khrod na dge ba'i bshes gnyen thos bsam sgom gsum mthar
phyin nas/ mkhas btsun bzang gsum gyi yon tan ma lus pa'i mnga' bdag tu gyur cing / lhag par dad ldan gyi slob bu la mchog dang thun mong gi dngos grub bde blag tu stsol
zhing / mngon par mkhyen pa thogs med du mnga' ba'i skyes bu rje mus chen kho na las gzhan med do zhes dpyod ldan gzur gnas mang po'i ngag las thos shing / rang yang snying
nas yid ches pa la brten/ da ni kho bo cag 'di phyi bar do gsum gyi skyabs gnas dang 'dren pa zhu ba'i blo rtse'i gtad mtshams kyi yul sngar gyi bla ma 'jam pa'i dbyangs
sku mched zhal rnam pa gnyis dang / rje bla ma 'di kho na las gzhan med par rtogs nas bka' drin can gyi ma gcig lha sras bsod nams rgyal mo brgyud pa'i bdag gis rje 'di
la zhu yig phul ba'i don 'bras la/ bdag tshe ha cang mi ring ba zhig byung na thos bsam rgya cher byas pa la don mi 'dug pas tshe ring thung 'ong dang / thog ma mdo sngags
gang la sbyang na legs dang / dbu zhwa sogs sku dreg phog nges pa'i na bza' zhig byin rlabs rten du gnang ba dang / sems la phan pa'i gsung mgur bslab ston zhig gnang
dgos zhus pas/ de'i lan du thugs dam gsung shog 'di bzhin gnang byung ste/ 'jam dbyangs ngag dbang kun dga' bsod nams grags pa rgyal mtshan dpal bzang po'i zhabs drung
du zhu ba/ sku gsung thugs rab tu dwangs shing dkar phyogs dge ba la mngon par brtson pa'i skabs/ thugs dam bka' shog

dam rdzas kyi gnang sbyin dang bcas spyi bor phebs pas bka' drin che lags/ sku phywa btab pas sku tshe ring po yong bar gda'/ thugs sbyong sngon ma gang mdzad pa dga' btab
pas mdo mdzad pa dga' bar gda'/ thugs sbyong mdzad gong mi g.yo ba dkar po'i bsnyen pa zhig gnang na dga' ba gda' lags/ thugs dam slob gnyer la sogs pa mdzad na'ang thugs
rtse dkon mchog la gtad/ nges 'byung drag po'i sgo nas rgyud bskul/ sems can thams cad kyi don du sangs rgyas thob 'dod kyis bsam pas mdzad dgos te/ rje sa paN gyis/ mdor
na chos kyi ci byed som/ /sangs rgyas byed na chos bzhin gyis/ /zhes gsungs/ mus chen sems dpa' chen po'i nyams su len pa'i chos la/ blo snying brang gsum gtad nas/ /sems
snang chos su bsres shig /'di phyi bar do gsum du/ /'di yi bslu ba med pas/ /ma nor lam la 'bungs shig /ces gsungs pa sogs mang dag gda' na'ang yi ge mang dogs ma bris
la/ mdor na snga mu ltar thugs dam thugs sbyong ral med/ bstan pa dgongs nas mkhyen mkhyen/ zhu yig gzigs rten tshe mdud la rgya mdzes phul/ zhwa mo sogs bdag gi dri phog
pas 'bul ma nus zhes gsungs pa 'dug pa mthong ba'i mod la/ rje de nyid la mjal 'dod dang chos thob 'dod kyi blo me 'bar ba la shing bsnan pa ltar je 'phel du gyur pa zhig
byung la/ de nas dus ha cang mi ring ba zhig lon pa glang lo cho 'phrul zla ba'i tshes bcu bzhi'i nub/ bdag gi bka' drin can gyi yum de nyid glo

bur du gshegs pa la brten/ yid la bzod thabs med pa'i zug rngu drag pos kun tu gzir zhing / gang la yang snying po med par rtogs pa'i nges 'byung drag pos tshe 'di blos gtang
gi sgrub pa zhig byed 'dod nas/ snga gong zhig rje btsun gyi sku 'dra mdze thod ma'i drung du mchod pa rgya chen dang bcas gsol ba btab nas lung bstan zhus pa la/ 'brel
tshad don ldan gyi bla ma rje mus chen nyid dang mjal ba zhig 'ong mi 'ong dang / tshe 'di blos gtang gi sgrub pa zhig byas na bar snang la 'phur nus pa'i grub thob cig
'ong mi 'ong dang / yang tshe 'dir bshad sgrub spel mar byas na bar dor 'bras bu 'grub pa zhig 'ong mi 'ong rnams lung bstan zhus pas/ lung bstan mi bzang ba ma byung zhing
/ de mthun gyi ma gcig lha sras bsod nams rgyal mo zhing gzhan du gshegs pa'i tshul bstan ma thag pa'i skabs der/ rje nyid kyi drung du lam ston gyi chas rnams phul ba
dang bcas zhu yig phul ba'i don 'bras la sngar rje btsun gyi sku brnyan drung du lung bstan zhus pa'i rnam grangs rnams dang / lhag par bka' drin can gyi yum de gang du
'khrungs yod rnams lung bstan gsal kha can zhig dgos tshul zhus pa na/ de'i lan du thugs dam gsung shog 'di bzhin gnang byung ste/ 'jam dbyangs rin po che'i zhabs drung
du zhu ba/ sku'i dkyil 'khor mngon par mtho zhing thos bsam sgom gsum la thugs brtson par bzhugs skabs nas/ gsung shog gos gser ma dang bcas gnang ba thugs la btags/ yum
rin po che cho 'phrul gyi tshes bco lnga la sku tshe'i tshad rdzogs pa ltar mdzad nas gshegs pa de bya ba kham can byung 'dug lags kyang / 'di ltar skyes pa thams

cad kyi/ /mdun na 'dug pa 'chi ba yin/ /zhes dang / mtshan dang dpe byad brgyan pa yi/ /rdo rje'i sku yang mi rtag na/ /chu shing snying po med 'dra ba'i/ /chu lbur 'dus la
smos ci dgos/ /zhes pa la sogs pa gsungs pa ltar 'dus byas thams cad mi rtag par gda' ba/ yin lugs kyang kun rdzob tu chos thams cad rmi lam sgyu ma lta bu dang / don dam
par spros bral yin par thugs la bzhugs par zhu lags/ lung bstan byed pa la sa dang po chos nyid kyi bden pa mthong dgos mod/ bdag lta bu de'i phyed dang po tsam gyi yon
tan gang yang med pas lung bstan ga la yong lags/ yum de mkha' 'gro'i mtshan rtags tshang ba dang / grongs rkyen dang grongs dus zhal ngo rnams kyi byin rlabs la brten gnas
mthon por 'khrungs pa gzhir bcas su 'dug lags/ zhabs drung rin po che rang la bshad sgrub gnyis ka la mo bzang ba rang 'dug lags/ rang re zhal mjal ba zhig yong zer ba
babs lags/ da phyin thugs dam dang / thugs gnyer spel mar gnang mdzod la/ nyams len gang mdzad dang bya ba gang mdzad thams cad dkon mchog gsum la mgo bcad pang skyur gyi
tshul du thog khel gyi rtse gcig tu thugs gtod par zhu lags/ slar sku tshe ring zhing bkra shis la thugs bsam chos bzhin du 'grub par smon lags/ sku rim srung 'khor yang
ched gtad bsgrub lags pas/ bde kye yo ga gsum gyi rgyud man ngag gzhung phran dang bcas pa rnams la gzigs rtog phul phyin rang sa ngor gnyis kyi bstan pa la thugs bzhag
pa mkhyen mkhyen/

cis kyang dgos gsungs pa nas zhu yig spyan zur g.yo rten bo dhi tsitta'i 'phreng ba la rgya mdzes phul zhes gsungs pa 'dug pa mthong bas sems dga' ba dang spro ba tshad las
'das pa rab dga'i sa thob pa ltar gyur pa yin no/ /tshul de lta bu'i sgo nas mtshams sbyar te yun ring po ma lon pa kho bo cag rang lo bcu bdun du sleb pa rje nyid dgung
gi lo bdun cu rtsa gnyis su phebs pa'i glang gi lo gling dga' bde ba can gyi chos grwa chen por rje bla ma nyid zhal mjal/ de nas bzung lo grangs du ma zhig gi bar du dad
pa dang gus pa che cher bgyis te/ dam pa de nyid kyi zhal gyi bum bzang las/ skal bzang las 'phro can bdag gis dam pa'i chos kyi bdud rtsi ci yang zhig thob pa yin te de
yang bstan pa'i rtsa ba so sor thar pa'i sdom pa gsol bzhi'i cho ga la brten nas dge bsnyen yongs su rdzogs pa'i bar dang / sems bskyed kyi sdom pa dbu sems kyi lugs las
khyad par du 'phags pa'i brgyud pa gnyis ldan gyi cho ga las legs par nos shing / rig pa 'dzin pa sngags kyi sdom pa rgyud sde'i dgongs pa tshad ldan gyi skyes bus legs
par bkral ba'i dkyil 'khor bgrang ba las 'das pa rnams su cho ga rnam par dag pa'i sgo nas thob par mdzad de/ mdor na bstan pa'i rtsa ba sdom pa gsum po so so'i cho ga dang
/ dbang dus su gsum char thob par gsungs pa'i bka' drin nos shing / der rjes brgyud pa dri ma med pa las 'ong ba'i thun mong dang thun mong ma yin pa'i zab khrid mi 'dra
ba lnga phrag gsum tsam dang / de dag dang 'brel ba'i rgyud rgya gzhung 'grel pa 'grel bshad dang bcas pa'i chos tshul rgya mtsho lta bu'i bka' drin

stsol bar mdzad pa yin la/ de'i nang nas rje btsun sa skya pa'i yab chos gsung ngag rin po che lam 'bras bu dang bcas pa'i gdams pa shin tu smin pa cha lag phra mo tshun chad
rgyas shing zhib par zhus pas/ rje'i gsung las/ chos bdag po la 'phrod blo bde/ zhes gsungs pa sogs thugs dgyes pa'i gsung du ma 'byon par mdzad cing / lhag par lam 'bras
pa yongs la ma grags pa'i brda chig brgyud thun mong ma yin pa sogs mtha' chod par stsal/ gzhan yang sa skya pa'i yab chos kyi nying khu 'khor lo bde mchog lU nag dril
gsum nA ro mkha' spyod dang bcas pa'i dbang byin rlabs bskyed rdzogs kyi khrid zab mo man ngag phra mo tshun/ de'i rgyab rten rgyud dang rgya bod kyi gzhung du ma'i bshad
lung sogs bum pa gang byo'i tshul du gnang zhing / khyad par du yang rje nyid dgung lo bdun cu don drug bzhes shing kho bo cag rang lo nyer gcig lon pa'i sbrul lo nag
pa zla ba la gling dga' bde ba can gyi yang dben bsam gtan phu'i gnas mchog de nyid du dpal gsang ba 'dus pa'i chos skor rnams stsal ba yin te/ de yang bdag gi bla ma rje
btsun dam pa byang chub kyi sems rdo rje de nyid kyi sku mthong ba tsam dang / tshul khrims kyi dri bsung tshor ma thag sku drung de nyid du blo lhing phebs shing / tha
mal gyi rtog pa rags pa rnams rang 'gags su khrig 'gro zhing / zhal gyi dkyil 'khor kho na blta ba las yid gzhan du mi 'phro ba dang / thugs lhag bsam rnam par dag cing ting
nge 'dzin bzang po'i rgyun la chos gsungs pa'i tshe yang skabs skabs su yug

re 'byams 'gro ba dang bstun nas gsung las/ mdo rgyud bstan bcos rnams las de bzhin du 'byung bas/ de bzhin du bsgoms na/ srid pa hrul por 'jig pa la tshegs med/ ces nyams
ldan gyi tshig 'ga' gsungs pa'i tshe/ de ma thag chos dang bla ma la nges shes khyad par can dbang med du skye ba dang / gsung rab la sbyangs pa med pa'i skye bo phal pa
zhig yin kyang / zhal mthong zhing gsung thos pa tsam gyis sems rnal du phebs cing mi lus thengs gcig tsam thob pa 'di don dang ldan pa byas so snyam pa'i dga' spro khyad
par can bskyed pa dang / bdag rang gi bsam pa la yang bla ma sangs rgyas mi gzugs can 'di 'dra ba'i drung du rgyud sde'i nges gsang sa skya pa'i yab chos lhad med 'di lta
bu thos shing nyams su len pa'i skal ba 'di 'dra ba a re dga' snyam pa'i dad pa dang / spro ba rang shugs kyis skye ba dang bcas rjes su bla ma thams cad mkhyen pa bka'
drin can de nyid bdag cag slob ma rnams kyi dbus der sku mdzes shing zil che la bag bro ba de drang por bsrangs nas/ zhal dkyil zla ba rgyas pa 'dra ba'i utpal lta bu'i
spyan gnyis kyis slob bu'i tshogs la dal bus gzigs shing / dpal gyi mgul nas 'phrul gyi ljags bskyangs te/ dpal gsang ba 'dus pa nyid la sku tshe hril po sbyangs pa ltar
lugs 'di'i rgyas bshad don bsdu dka' gnas kyi bshad pa sogs gang mdzad kyang de kho na la sbyangs pa ltar dpyod ldan kun gyi rna bar snyan cing snying la 'bab pa'i gsung
ha cang dal ba dang / brel ba'i rkyen spangs pa'i

dag gsal snyan pa'i sgo nas nyin rang po chos kyi grwar bzhugs kyang skyo sun cung zad kyang mi skye ba'i ngang nas dpal gsang ba 'dus pa mi bskyod pa'i smin byed kyi dbang
thog mar stsal zhing / de nas rim lnga 'gos lugs kyi khrid yig rje rdo rje 'chang yab sras kyi zung 'jug gsal ba dang / rje sems dpa' chen po'i gsung la mang mkhar ba brgyud
'dzin blo gros rgyal mtshan gyis zin bris su btab pa'i yi ge gnyis kyi steng nas/ dpal ldan gsang ba 'dus pa'i zab khrid smin rgyas su stsal te/ de'i rgyab rten du rgyud
rgyud 'grel dang bcas pa dang / rgya bod kyi gzhung rnams kyi bshad pa dang lung gi tshogs kyang zhib par gnang ste/ rje btsun gang gi gsung gi bdud rtsi'i chu rgyun
gyis bdag blo'i bum pa yongs su gang bar gyur te rab dga'i sa thob pa lta bu'i dga' bde'i dpal la rang gzhan kun 'khod par mdzad pa'i bka' drin stsal ba yin no/ /'o na gong
du bstan pa'i sa lugs kyi dbang bka' gsar rnying gnyis mi 'dra ba'i khyad par ji lta bu zhe na/ bshad par bya ste/ dbang bka' gsar rnying gnyis gsang ba 'dus pa mi bskyod
pa'i dbang bka' 'khrul med rnam par dag pa re yin pas/ don gyi ngo bo ni mi mthun pa med la/ 'on kyang skur byed cho ga'i gzhung tha dad par yin pa dang / bod 'dir srol
'byed snga phyi cung zad byung bas/ de gnyis la gsar rnying gi brda chad sa lugs nyid la grags pa ltar don la gnas pa yin pa las/ skur byed cho ga'i gzhung tha dad pa
yin te/ snga ma ni klu sgrub kyis mdzad pa'i cho ga nyi shu pa la brten pa yin

zhing / phyi ma ni klu byang gis mdzad pa'i cho ga nyi shu pa dang / sgra gcan 'dzin dpal bshes gnyen gyis mdzad pa'i zung 'jug gsal ba kha che paN chen dang chos rje sa paN
gnyis kyis gsar du bsgyur ba la brten pa yin pas so/ /srol 'byed kyang snga phyi so so ba yin te/ snga ma ni 'gos lo chen po de nyid kyi bka' drin las byung ba yin la/
phyi ma ni 'gos lo la ma ltos par kha che'i paNDi ta chen po ma byon sangs rgyas gsum pa shAkya shrI bha dra dang / kha ba can gyi bstan pa'i sgron me chen po 'dzam gling
mkhas pa kun gyi gtsug rgyan dam pa mkhyen rab kyi dbang phyug sa skya paNDi ta kun dga' rgyal mtshan bzang po gnyis kyi bka' drin las yongs su dar ba yin pas so/ /des na
de gnyis skur byed kyi cho ga mi 'dra ba'i khyad par ni lugs phyi ma 'dir 'jug pa'i skabs su lha ngo bstan pa'i rjes nyid du dkyil 'khor dang lha'i rnam dag ston pa bshad
cing phyag len la yang mdzad/ dbang dngos gzhir sbyang ba rnams phal cher rdor phreng ltar dang / mi bskyod pa la chu dbang mi sbyor bar rnam snang la chu dbang sbyor
bar mdzad/ don yod grub pa dril bu'i dbang gi rjes la/ mig thur sher phyin ma dang / me long rdo rje sems dpar bskyed cing mchod bstod/ de zhu ba las byung ba'i mig thur
dang me long gi dbang byed/ mi bskyod pa'i dbang dang 'brel bar lung bstan sngon la byas nas/ mchog tu gsang ba'i dkyil 'khor 'dir/ /zhes sogs kyi dbugs dbyung la/ oM badzra
sa twa satwaM sogs kyis dbang bskur bar mdzad do/ gzhan yang phyag mtshan gyi sngon du maNDal dang / slob dpon

gyi dbang gi gsol btab sbyar nas 'khor lo la sogs pa phyag mtshan bzhi'i dbang bskur/ de nas slob ma dbang stegs kyi steng du 'khod la nang dbang bskur/ slar phyir 'thon pa
la ye shes pa bcug gnas gsum byin gyis brlabs la dam tshig gsum byin pa rnams mdzad cing / lugs snga mar de dag mi mdzad la/ yang dbang bka' rnying ma'i lugs la slob dpon
gyi dbang dang / slob ma'i rig pa'i dbang rnams la nang dbang ma bshad gsar mar de kun la nang dbang bshad la/ gzhan yang snga mar dbang de rnams so sor lus dkyil 'god
par ma bshad cing / phyi mar nang dbang bskur ba'i rjes la slob ma dbang stegs kyi steng du 'khod nas rten dang brten pa'i lus dkyil la bkod/ ye shes pa bcug gnas gsum byin
gyis brlabs nas dbang bskur bar mdzad pa yin la/ dbang gong ma gsum ni gsar mar zung 'jug gsal ba nas kha bskangs pa bzhin mdzad la/ de dang snga ma'i lugs kyi dbang gong
ma gsum bskur ba'i tshig rigs mi 'dra ba mang du yod la/ gzhan yang lugs snga mar bum dbang thob nas dben pa gsum kar bsgom pa dang / gsang dbang thob nas sgyu lus dang
/ sher dbang thob nas 'od gsal dang / dbang bzhi pa thob nas zung 'jug bsgom par rtogs bskyed la gsungs/ phyi mar dbang gi rtogs bskyed la bum dbang thob nas bskyed rim
yan lag dang bcas pa bsgom du rung / gsang dbang thob nas rdo rje'i bzlas pa dang sems dben bsgom pa la dbang / shes rab dbang thob nas bdag byin gyis

brlabs pa'i rims pa bsgom pa la dbang / dbang bzhi pa thob nas 'od gsal dang zung 'jug gi rim pa bsgom pa la dbang bar gsungs pas snga phyi gnyis phyag len dang tshig rigs
mi 'dra ba ni mdor bsdus na de dag yin no/ /lugs snga ma 'dis chog bsgrigs gsal bar ston pa la/ rong tshe dbang grags kyis mdzad pa'i dkyil chog dang rdog ArYa de bas mdzad
pa'i dkyil chog yod par bshad cing / phyi ma 'di lag tu blang ba'i cho ga ni bla ma 'phags pas mdzad pa'i dkyil chog dang / phyis su ngor chen thams cad mkhyen pa kun
dga' bzang pos mdzad pa'i dkyil chog ye shes rgya mtsho sogs dang / de nyid gzhir bzhag gi phyag len phra mo tshun kyang zhib tu bkod pa'i snyigs dus bstan pa'i nyi ma sngags
'chang chos kyi rgyal po ngag dbang kun dga' rin chen gyis mdzad pa'i dkyil chog gzhan phan rgyas byed sogs du ma yod do/ /yang rang lugs kyi zin bris 'ga' zhig las/
bu ston rin po ches mdzad pa'i dkyil chog kyang gsar ma'i lugs kho na yin par bshad kyang / bu ston gyi 'di ni lugs snga phyi bsres pa zhig yin dgos sam snyam ste/ bu ston
la 'phags 'od kyis 'gos lugs kyi dbang sogs dbang bka' bdun po gcig tu bsres pa'i dbang rgyas pa zhig gnang nas brgyud pa 'dren pa na lugs srol bdun ka'i brgyud pa 'dren
par mdzad nas dbang bdun kar bsres pas na/ dkyil chog kyang tshul de bzhin du rtsom par rigs pas so snyam mo/ /des na bu ston gyi dkyil chog 'di sa lugs gtsang ma yin
min brtag dgos so/ /de rnams kyis sa lugs kyi bla ma brgyud pa'i rnam thar bstan pa'i sgo nas

lugs de ji ltar dar ba'i tshul bstan zin pa ste/ bod yul du 'dus pa 'phags skor ji ltar byung tshul legs par bshad zin pa yin la/ gnyis pa ye shes zhabs lugs sogs lugs gzhan
bstan pa la yang / ye shes zhabs lugs kyi brgyud rim smos te de nyid ji ltar dar ba'i tshul dang / jo bo'i lugs kyi brgyud rim smos te de nyid ji ltar dar ba'i tshul dang
gnyis las/ dang po ni/ bod 'dir thog mar lo chen rin chen bzang pos/ paNDi ta shaddha ka ra warma la zhus pa'i gsang 'dus 'jam rdor gyi dbang sogs dang / de'i rjes su
gnyos lo tsA ba yon tan grags kyis paNDi ta ba liM ta A tsArYa la zhus pa'i gsang ba 'dus pa 'jam pa'i rdo rje'i bshad srol bzang po byung ba de nyid dang / rwa lo tsA ba
rdo rje grags kyis ngo bo puNya shrI la zhus pa'i 'jam pa'i rdo rje lha bcu dgu'i dbang dang / gnyan lo tsA ba dar ma grags kyis bla ma paN dha pa la zhus pa'i dbang sogs
mang du byung ba yin yang / deng sang bka' ma nub cing dar rgyas yod pa ni gnyan lo nas brgyud pa 'di nyid de/ de yang gnyan lo chen po des 'phags yul du byon nas ri sul
gyi rnal 'byor ma dang / bla ma paN dha ba sogs bla ma mang du bsten/ mdo sngags kyi chos tshul bsam gyis mi khyab zhig dang / khyad par gsang ba 'dus pa ye shes zhabs
lugs kyi dbang dang gdams pa mang po zhig dang / 'dus pa'i chos skyong gnyan mgon chen po zhal bzhi pa'i chos skor yongs su rdzogs pa ma tshang ba med par spyan drangs kha'u
pa chos kyi rgyal mtshan sogs la gnang / de'i drung du rje btsun phyag na padmo'i sprul pa brtse

chen kun dga' snying pos 'dus pa ye shes zhabs lugs/ chos srung gnyan mgon chen po'i chos skor sogs gsan te/ 'jam pa'i rdo rje'i man ngag gi sgo nas rigs sras bskrun pa'i cho
ga mdzad pas/ rje btsun sku mched bzhi sogs 'jam dbyangs bdun brgyud byon pa yin par yang bshad la/ bla chen des slob dpon rin po che bsod nams rtse mo la gnang / des
rje btsun rin po che grags pa rgyal mtshan la/ de nyid kyis gnas lnga rig pa'i paNDi ta chen po kun dga' rgyal mtshan la gnang / des chos kyi rgyal po 'phags pa rin po che
blo gros rgyal mtshan la gnang / de'i drung du gur gyi mgon po'i sprul pa dam pa kun dga' grags kyis gsan nas/ dga' ldan pa bkra shis dpal la gnang / de nas dga' ldan pa
kun dga' bsod nams/ khams pa rdo rje dpal/ bla ma grags pa dpon/ kun mkhyen gangs khrod pa/ sa bzang paN chen ma ti'i mtshan can/ sa bzang 'phags pa/ rdo rje 'chang chen
po kun dga' bzang po/ rgyal tshab dam pa kun dga' dbang phyug kun mkhyen mkhas pa'i dbang po bsod nams seng ge rje btsun sangs rgyas rin chen/ rje dkon mchog rin chen/
spyan snga rin po che dkon mchog rgya mtsho'i bar du brgyud de/ dam pa de nyid kyi drung du kho bo cag gi skyabs gnas dam pa rje btsun buddha'i mtshan can gyis gsan/ de nyid
la bdag gi rnam 'dren dam pa mkhan chen thams cad mkhyen pa ngag dbang chos grags kyis gsan la/ dam pa de nyid kyi drung du bdag gis kun mkhyen chen po'i sgrub dkyil
gyi steng nas 'di'i dbang

legs par thob cing sgrub thabs kyi bshad pa yang kun mkhyen gyis mdzad pa'i rnam bshad steng nas smin rgyas su nos pa yin no /gnyis pa jo bo'i lugs kyi brgyud rim smos te de
nyid dar ba'i tshul ni/ spyir jo bo'i lugs la gsang 'dus 'phags lugs shig kyang byon mod kyang da lta chad nas mi bzhugs la/ deng sang bka' ma nub pa ni gsang ba 'dus pa
spyan ras gzigs lha bcu dgu ma ste/ 'di nyid jo bo chen po dpal ldan a ti sha la 'phags pa spyan ras gzigs kyis dngos su gnang ba yin pa las/ jo bo rje bod du byon pa'i
tshe lha btsun byang chub 'od kyis bdag spyan ras gzigs la mos pas/ spyan ras gzigs kyi dbang bskur cib zhu zhus pas/ des cis kyang rung gsungs nas 'jam rdor gyi rigs pas
spyan ras gzigs gtso bor byas pa'i gsang ba 'dus pa lha bcu dgu dbang 'di gnang ba yin la/ des 'am pa lcags ri ba la gnang / de nas rgya lcags ri gong pa/ rdzing bu kha
pa shAkya grags/ spen phu ga dar ma shAkya zhang ye pa/ ze ba don grub/ bar thang ba yab sras/ bsod nams dbang phyug mang mkhar khra tshang pa lo tsA ba mchog ldan legs
pa'i blo gros/ bla ma dpal ldan seng ge bu ston rin po che thams cad mkhyen pa rin chen grub/ mkhas grub gzhon nu bsod nams/ bla ma bkra shis rin chen/ ngor chen kun dga'
bzang po'i bar du legs par brgyud de/ de man chad gong du bstan pa'i 'jam rdor gyi dbang gi brgyud pa dang 'dra bas/ mkhan chen thams cad mkhyen pa ngag dbang chos grags
kyi drung du kun mkhyen chen po'i yig cha'i steng nas kho bo cag gis legs par thob pa yin no/ /de ltar na kha ba can gyi ljongs 'dir dpal gsang ba 'dus pa la

lugs srol mi 'dra ba 'phags skor/ ye shes zhabs lugs/ jo bo'i lugs kyi spyan gzigs dang gsum gsum po de dag las so sor mched pa la/ lo chen rin chen bzang po'i lugs/ 'brog
mi'i lugs/ 'gos lo bsod nams rtse mo'i lugs/ mar lo chos kyi dbang phyug lugs/ kha che paN chen nas brgyud pa bdag nyid chen po sa paN gyi lugs/ chag lo chos rje dpal lugs/
jo bo chen po dpal ldan a ti sha'i lugs sogs 'phags lugs nyid kyi gsang ba 'dus pa mang po dang / yang ye shes zhabs lugs pa yang lo chen lugs/ gnyos lo yon tan grags
lugs/ rwa lo rdo rje grags lugs/ gnyan lo dar ma grags nas sa chen kun dga' snying po la bka' babs pa 'jam rdor sa lugs la sogs pa du ma dang / yang jo bo lugs thun mong
ma yin pa gsang 'dus spyan ras gzigs kyi dbang sogs dpag tu med pa zhig byon pa yin kyang / mar lugs/ 'gos rdog gi lugs/ de las gyes pa sa lugs snga ma/ de dag la ma ltos
pa sa lugs gsar ma dang bzhi'am/ yang sa lugs snga ma 'gos rdog gi lugs su byas na gsum du yang 'du bas/ de rnams ni deng sang gi bar du bka' ma nub cing ches dar ba yin
zhing / ye shes zhabs lugs ni sa lugs 'di ma gtogs gzhan rnams deng sang phal cher chad nas med par sems la/ jo bo'i lugs kyi gsang 'dus spyan ras gzigs kyi chos bka' dang
/ bod yul bstan pa'i mnga' bdag rje btsun sa skya pa'i lugs kyi gsang ba 'dus pa 'jam pa'i rdo rje'i smin grol gyis bsdus pa'i chos skor rnams deng sang gi bar du rgyun
ma chad pa dar rgyas su bzhugs pa 'di yin no/ /de dag gis ni ye shes zhabs lugs sogs lugs gzhan bstan pa yang bshad pa ste de rnams kyi sgo nas dpal gsang ba 'dus

pa'i dam pa'i chos byung ba'i tshul legs par bshad pa gsang 'dus chos kun gsal ba'i nyin byed ces bya la legs par bstan zin to/ /'dir smras pa/ zab mo'i mthar thug gsang ba
'dus pa yi/ /bstan la bka' drin che ba'i rgya bod kyi/ /mkhas grub lo paN brgyud par bcas pa yi/ /rnam thar dran pas lan brgyar phyag bgyi'o/ /sngon tshe skal bzang dpyod
ldan skyes bu rnams/ /skye ba gtan gyi don chen bsgrub pa'i phyir/ /tshe 'di'i las la ji snyed mi sems par/ /rtag tu dam chos don gnyer kho nas brel/ /deng sang dus kyi
chos par rlom pa rnams/ /'dir snang sred pa mi skya bas kyang che/ /des na lto rgyab phyid phyir mgo spu bregs/ /gos mdog bsgyur ba tsam la ngo mtshar ci/ /rab byung bsnyen
par rdzogs par khas 'che yang / /'dul chos rgya mtsho slob pa lta zhog gi /ltung ba sde lnga'i blang dor tsam zhig kyang / /mi shes btsun par rlom rnams gad mo'i gnas/
/sems bskyed cho gas byang chub sems bskyed nas/ /phar phyin dbu ma'i gzhung lugs che ba la/ /thos bsam lta ci bslab bya rags pa yang / /spang blang mi shes rgyal sras
'di rnams mtshar/ /brgyud ldan bla mar smin byed dbang nos kyang / /bskyed rdzogs man ngag rgyud don zab mo la/ /ji snyam mi sems rtsa ltung ming don la'ang / /rmongs pa'i
sngags 'chang 'di dag ches rab blun/ /des na dam pa'i chos la zhar byung dang / /don med tshe 'di'i don la a 'thas pa'i/ /chos gzugs rnams la bdag gi legs bshad gtam/ /lan
brgyar smras kyang phan pa'i skabs ma rnyed/ /'on kyang rang nyid las 'phro bzang ba'i mthus/ /gzhon nu'i dus nas skyes chen gong ma yi/ /bstan pa spel ba'i rnam thar
mthong ba'i tshe/ /bcos min dang 'dod dad pa yang yang skyes/ /de phyir bdag dang bdag gi dngos brgyud kyi/ /slob ma las 'phro ldan pa 'ga' re tsam/ /'byung bar 'gyur snyam
de dag la brten nas/ /gsang 'dus bstan pa rgyas phyir ngas 'di bshad/ /de ltar dgongs la blo gros mig can rnams/ /gsang 'dus chos kun gsal ba'i nyin byed kyi/ /ngo mtshar
bstan bcos 'di dang grogs gyis la/ /zab dang rgya che'i dpal ldan 'dus pa yi/ /chos rgyun bzhugs pa'i bla ma mang bsten la/ /thos bsam bsgom pas rang rgyud smin byas
nas/ 'chad rtsod rtsom pas gsang 'dus bstan pa'i rgyun/ /yar ngo'i zla ltar 'phel zhing rgyas par mdzod/ /'di sbyar dge bas bdag cag dpon slob rnams/ /tshe mthar phyin zhing
bsam don kun 'grub ste/ /spyi dang bye brag bstan pa rin chen 'di/ /mi nyams dbyar mtsho bzhin du 'phel bar shog /de rgyun bskal par rigs brgyud dri med kyis/ /rgyun
du skyong zhing bdag cag dpon slob rnams/ /nam zhig tshe 'di'i snang ba nub ma thag /mi 'bral lhan cig bde ba can bgrod shog /ces dpal gsang ba 'dus pa'i dam pa'i chos byung
ba'i tshul legs par bshad pa gsang 'dus chos kun gsal ba'i nyin byed ces bya ba 'di yang / 'jam mgon grub pa'i 'khor los bsgyur ba dpal sa skya pa chen po bsod nams
dbang po'i zhal snga nas dang / yab rje sbas pa'i sangs rgyas sngags 'chang grags pa'i mtshan can/ rigs thams cad kyi khyab bdag rje btsun byang chub kyi sems rdo rje rgyal
ba mus pa chen po sangs rgyas rgyal mtshan/ sprul pa'i sku lo nas spyan snga rin po che kun dga' don

grub/ mkhan chen thams cad mkhyen pa ngag dbang chos kyi grags pa la sogs te yongs 'dzin dge ba'i bshes gnyen bslu med kyi bla ma du ma'i zhabs sen rin po che dbang gi rgyal
po spyi bo'i cod paN du 'dzin pa'i skal ba bzang po can dpal sa skya pa shAkya'i dge bsnyen mkhas paNDi ta theg pa mchog gi rnal 'byor pa sngags 'chang ngag dbang kun dga'

bsod nams grags pa rgyal mtshan dpal bzang pos dpal 'dus pa'i chos 'byung snga phyi du ma dang bla ma so so'i rnam thar la brten nas 'phags pa'i yul na bha wa ra zhes pa/ gangs
can gyi yul du dngos po zhes grags shing / rgya nag lugs la shing pho khyi'i lo/ uttA ra phAlgu ni zhes pa dbo zla ba'i pi ta de kA zhes pa'am/ ming gzhan dkar phyogs
zhes yongs su grags pa'i dus tshes khyad par can dang / shu kra zhes pa re gza' pa sangs dang / utta ra phAlgu nI zhes pa skar ma bra dang / dhri ti zhes pa sbyor ba 'dzin
pa dang / ba bam zhes byed pa gdab pa dang / br-i Sha bha zhes pa khyu mchog gi dus la spyod pa'i nyin/ yon tan rin po che du ma'i 'byung gnas bod kyi rdo rje gdan dpal
sa skya'i chos grwa chen po'i bzhi thog bla brang gi tshoms dmar gyi chos kyi rgyal po 'phags pa rin po che'i bzhugs khri padma can gyi drung ga la ba der sbyar ba'i
yi ge pa ni/ rang dang nye bar gnas pa'i dge slong rdo rje 'dzin pa mdo sngags rab 'byams smra ba bsam gtan rgya mtsho zhes bya ba'i gsung rab kyi don la spyod pa'i blo gros
kyis mig rab tu gsal ba de nyid kyi dad pa dang brtson 'grus bla na med pa'i sgo nas legs par bgyis so/ /bstan bcos 'di rdzogs par grub pa'i nyin kho na la/ nyang stod
rkyang po lha khang nas lo chen rin chen bzang po'i thugs dam 'khrul med kyi gsang 'dus 'jam pa'i rdo rje'i dkyil thang rgya gar gyi ri mo dpe bral zhig dang / rnam rgyal
lha dgu'i bris thang de dang 'dra ba ngo mtshar can zhig ste gnyis rtsol med du byung bas legs tshogs kyi rten 'brel rang 'grig tu byung ba yin no/ /dpal ldan gsang ba
'dus pa'i chos 'byung 'di/ /dpal ldan gdong bzhi gnyan po khyed la gtad/ /dpal ldan 'dus pa'i bshad sgrub bstan pa'i rgyun/ /dpal ldan sa skyar srid mthar gnas par mdzod/
/swasti dza yantu// //bkra shis rgyal bar gyur cig/ //

